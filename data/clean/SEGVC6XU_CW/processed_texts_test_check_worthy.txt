[4855] **Spørger**: Tak. Ministeren har bebudet et udvalg, der bl.a. skal se på muligheden for registrering af par i kirken. Jeg er rigtig meget interesseret i, hvad kommissoriet for det udvalg bliver. Der er specielt tre ting, jeg gerne vil spørge ind til i dag: Den ene er, om det indgår, at registrerede par kan være ægtepar, eller agter ministeren fortsat at holde to begreber, altså registreret partnerskaber og ægtepar, hver for sig? Indgår det, at der åbnes for muligheden for, at homoseksuelle kan vies i folkekirken, altså at det gøres lovligt? Indgår det, at det skal være frivilligt for en præst, der ikke ønsker at foretage en kønsneutral vielse, at sige fra? **Minister**: Det, jeg har sagt i medierne, er den kendsgerning, at jeg sådan set – nu har jeg slået efter – i hvert fald i 15 år har interesseret mig for den sag. I mange år, også som formand for Kirkeudvalget, har jeg ført samtaler med fremtrædende personer i den danske folkekirke, som ved, at det her altid har interesseret mig. Jeg har som ordfører for Parti_B her i salen igen og igen gjort gældende, at det her er et folkekirkeligt anliggende; det er kirkens sag, det er ikke noget Folketinget skal tvinge ned over folkekirken. Da jeg nu er kirkeminister, har jeg så også sagt højt, at jeg har ført de samtaler, og jeg fornemmer, at det har medført en vældig debat. Jeg kan se, at biskopperne er blevet spurgt, og der er måske også sket en bevægelse. Jeg har så sagt, at jeg vil fortsætte de samtaler med nøglepersoner i folkekirken og om nødvendigt nedsætte et udvalg for at tage sagen op igen. Men det er alt for tidligt at sige noget konkret om det kommissorium, hvis et sådan skulle udformes. Jeg kan jo rådføre mig med, hvem jeg vil, uden et kommissorium, men bliver det aktuelt, er der selvfølgelig mange mennesker, jeg ville snakke om det med, før jeg ville offentliggøre noget om det. **Spørger**: Som det også fremgår af gårsdagens Kristeligt Dagblad, har der igennem årene været mange, mange udvalg nedsat, der har diskuteret det her spørgsmål, så temaet er ikke nyt. Det nye er, at vi har hørt ministeren bebude – nu siger ministeren: om nødvendigt – at nedsætte et udvalg. Jeg vil så gerne høre om, hvornår ministeren føler at det er nødvendigt at nedsætte et udvalg, og jeg vil gerne høre, om ministeren agter at holde de to begreber, altså registreret partnerskab og ægteskab, adskilte? **Minister**: Jeg kan kun gentage, at jeg i øjeblikket og mere intenst end tidligere fører samtaler med forskellige nøglepersoner i folkekirken. Pr. tradition er Københavns biskop den faste rådgiver for ministeriet, men jeg har jo altid opfattet det samlede bispekollegium som faste samtalepartnere og rådgivere. Selv om jeg også taler med andre, er det altså der, hvor sagen er lige nu. Jeg vil ikke begynde at presse de danske biskopper til noget bestemt. **Spørger**: Ministeren nævner, at intet skal tvinges igennem, og at det er kirkens sag, men lige nu er det sådan, at der er en barriere, så man ikke lovligt kan indgå et ægteskab i folkekirken, hvis man er homoseksuel. Jeg vil høre, om ministeren er indstillet på at gøre det lovligt, altså at fjerne barrieren? Når ministeren siger, at det er kirkens sag, så ved jeg jo, at kirken ikke kan udtale sig – kirken tegnes ikke af nogen, det er det, jeg mener. Kirken kan ikke tegnes af nogen, og den tegnes ikke af nogen, så ministeren må nødvendigvis foretage en politisk handling, og der vil jeg høre, om ministeren er indstillet på at gøre det lovligt, at homoseksuelle kan blive viet i folkekirken? Selvfølgelig skal det være frivilligt for den enkelte præst at foretage vielsen. **Minister**: Jeg kan kun gentage, at jeg i øjeblikket fører samtaler med biskopperne og med andre i den danske folkekirke, og jeg kan ikke komme længere end det i øjeblikket. Jeg afventer, om biskopper og andre mener, at der er nogle grupperinger i den danske folkekirke, der kan finde sammen om nogle mere konkrete råd til mig.
[99492] **Spørger**: Jeg kredser lidt om det samme. Nu er det lidt usikkert, hvad det her forslag kommer til at gå ud på, og det er vist kun en tanke, men så er det jo også på tide at advare mod, hvad der kan ske. Jeg forstår egentlig godt tanken om det der med, at hvis man endelig vil sætte beløbsgrænsen ned og gerne vil åbne for mere udenlandsk arbejdskraft – det vil vi ikke i Parti_F – så siger man: Okay, Nordafrika og Mellemøsten. Men det er jo ikke gjort med det, for det, som Ordføreren siger, er jo rigtigt. Der er altså ca. 200 millioner i Indien, og dem vil man godt åbne for. I Malaysia er der 20 millioner muslimer. Der er 10 millioner i De Forenede Arabiske Emirater. Bare i USA er der 3,5 millioner. Altså, vi kan blive ved; der er masser af muslimer rundtomkring i de lande, som Parti_K så vil åbne for. Det skal man bare lige skrive sig bag øret. Og så tror jeg i øvrigt heller ikke, at det overhovedet kan lade sig gøre at lukke for nogle lande og åbne for andre lande – det er så en anden snak. Men netop fordi jeg kan se på Berlingske, at det er et forslag, man måske har på bedding og ikke er helt enige om i den blok, ser det ud som om, så vil jeg bare advare og sige: punkt 1, at det ikke kan lade sig gøre, og punkt 2, at der er masser af muslimer, der vil strømme ind uanset hvad, selv om man prøver at lukke for Nordafrika og Mellemøsten. **Ordfører**: Det er jo helt korrekt, at når vi får udenlandsk eller international arbejdskraft – uanset om vi får den fra EU, om vi får den fra Norden, eller om vi får den ude fra verden – kan der komme folk hertil, som er muslimer. Det kan der også fra Sverige, og det kan der også fra Frankrig. Vi har nogle europæiske lande, som desværre har udviklet sig i en retning, hvor islam fylder mere og mere, og det er jo problematisk. Det ændrer dog ikke ved, at vi for det første har fravalgt de muslimske lande. Vi kan så fra de øvrige borgerlige partier sige, at der er en positivliste, hvor man har tilvalgt nogle lande, som man gerne vil vælge til. For os i Parti_K har det været meget afgørende, at vi har fravalgt de lande, som vi har store problemer med. For det andet er der jo en grænse for, hvor mange mennesker der kan komme hertil, i det forslag, vi har lagt frem. Og det er der jo netop, for at vi ikke skal ændre os markant som land. Vi siger, at vi sørger for, at der kommer et begrænset antal, som svarer til det, som virksomhederne har brug for af arbejdskraft. Det er kun, når der er mangel på arbejdskraft, og det er i øvrigt også med en beløbsgrænse, som svarer til 30.000 kr. om måneden, man skal tjene for overhovedet at kunne komme i betragtning. **Spørger**: Jo, men jeg siger det bare i god tid, inden man måske præsenterer forslaget, for der er ingen grund til at komme med det, hvis det er ud fra det princip, at man prøver at lukke for de mere eller mindre rene lande – det er de jo ikke, men alligevel – Nordafrika og Mellemøsten. Jeg må bare sige, at i Bosnien-Hercegovina er 51 pct. af befolkningen muslimer. Altså, jeg siger det bare, hvis ikke man er klar over det – der er muslimer alle steder – hvis det er det, man vil lukke for, og det så ud, som om det var det, som Parti_K og Pernille Vermund i Berlingske ønskede. **Ordfører**: Det, vi ønsker, er for det første at sikre, at den økonomiske vækst og velstand, vi har i Danmark, også er der fremover. For os er værdipolitik også et spørgsmål om, at vi også i fremtiden er et velstående land, at vores børn og børnebørn vokser op med samme muligheder, som vi har, og at vi har en økonomi, der kan bære en velfærdssektor, hvor der hele tiden bliver bedre muligheder for behandling osv. Forudsætningen for det er jo, at vores danske virksomheder kan løbe rundt, og at de kan få arbejdskraft. Så siger vi så, at hvis de skal have arbejdskraft, skal de selvfølgelig have arbejdskraft på nogle vilkår, som gør, at det er muligt for dem at tiltrække arbejdskraften, men vi skal også sørge for, at de mennesker, der kommer hertil, er mennesker, som ikke ødelægger vores kultur og sammenhængskraft. Og det er jo derfor, vi har sagt, at vi godt kan lægge nogle flere lande til den her gruppe af investeringslande, som VLAK-regeringen fremlagde i sin tid, men det skal ikke være MENAPT-landene.
[6737] **Spørger**: Tak for det. Nu går vi lige lidt videre i uddannelsessystemet, for der har jo i den seneste tid været en del debat om gymnasierne og særligt om optaget på gymnasierne. Der er jo nogle, der mener, at dette optag skal sættes fuldstændig frit, så rektorerne selv kan vælge, hvilke elever de tager ind, og hvor mange elever de tager ind. Det mener man hænger godt sammen med, at man har lavet en selvejemodel på gymnasierne, hvor skolerne får penge pr. elev og i høj grad skal fungere som små virksomheder. Så er der andre – og jeg skal da være ærlig at sige, at det bl.a. er SF – som er modstandere af den idé. Det er vi, fordi vi er bange for, at vi får A- og B-gymnasier, hvis rektorerne får lov til at sidde og sortere eleverne, og vi er bange for, at hvis de selv bestemmer kapaciteten, betyder det, at nogle skoler vokser på bekostning af andre, og det vil særlig betyde lukninger i udkantsområderne. Jeg har i de sidste par uger, hvor denne debat har kørt, ledt meget og længe efter ministerens holdning til det her, og jeg har faktisk ikke rigtig kunnet finde den nogen steder. Nu har ministeren så fået et brev fra seks gymnasier – Ørestad, Rysensteen, Borupgaard, Rosborg, Skive og Esbjerg – der selv vil have lov til at sortere eleverne og selv vil have lov at bestemme kapaciteten. Rektorerne skriver: »Markedet skal kunne belønne kundetilfredshed og straffe det modsatte, og retten til at gå konkurs er en nødvendig del af denne styringsteknologi.« Jeg er meget interesseret i at høre, om ministeren deler denne opfattelse. I første omgang vil jeg ikke høre noget om, hvorvidt man har tænkt sig at lave om eller følge rektorerne, men deler ministeren den opfattelse, at markedet skal kunne belønne kundetilfredshed og straffe det modsatte, og at retten til at gå konkurs er en nødvendig del af denne styringsteknologi? **Minister**: Selv om budskabet er leveret meget charmerende, vil jeg sige, at jeg selvfølgelig fastholder retten til at svare, nøjagtig som det passer mig på de spørgsmål, der bliver stillet mig i Folketingssalen. Det kan man så lide eller ej. Der er jo ikke et ja/nejsvar på alle spørgsmål i denne sag, for så var det sådan set ret enkelt. Det, jeg helt grundlæggende kan sige, er, at jeg ikke fører en konkurspolitik i forhold til uddannelsesinstitutionerne i det danske samfund. Målet er faktisk, at vores uddannelsesinstitutioner ikke bare skal overleve, men også udvikle sig positivt og konstruktivt. Jeg har tre hovedhensyn med den uddannelsespolitik, jeg gerne vil stå for, når det gælder institutionsdækning, herunder gymnasierne. Det ene er, at vi når 95-procents-målsætningen og 50-procents-målsætningen om, at halvdelen skal have en videregående uddannelse, hvilket jo forudsætter, at vi har mange, der får en ungdomsuddannelse. Det andet er, at jeg gerne vil tage et vidtstrakt hensyn til elevernes ønsker, for jeg har det sådan, at man godt kan slæbe soen til truget, men at det ikke får den til at drikke, hvis den ikke bryder sig om det. Derfor er der jo altså et vidtgående hensyn til det enkelte menneske i det danske samfund, også til unge mennesker, der siger, at de har et særligt behov og meget, meget gerne vil et bestemt sted hen at studere, læse eller gå i gymnasiet. Så det er også et hensyn. Det tredje hensyn, jeg har – og som jeg vil sige er et fuldstændig sagligt hensyn, selv om nogle måtte mene, at det er usagligt, at det ikke er fagligt, og at det ikke er forskningsbaseret vigtigt – er, at vi skal have et Danmark i balance, og det skal være en balance også inden for den enkelte region og endda inden for den enkelte kommune. Det nytter ikke noget, at vi ikke har uddannelsesinstitutioner at tilbyde de elever, de børn, unge og voksne, som bor i tyndtbefolkede områder. Jeg kommer selv fra et af dem. Der er de tre hovedhensyn, og jeg vil derfor heller ikke kunne imødekomme de seks rektorer. Jeg håber, brevet er afsendt, for jeg har i hvert fald forberedt et svar til de seks rektorer. Det, der er mit håb, er, at jeg kan samle en forligskreds til at lave nogle ændringer i og tilpasning af vores struktur, således at vi 1) ad den vej kommer tættere på 95-procents-målsætningen, 2) lytter til elevernes ønsker og 3) sikrer, at vi har en god institutionel uddannelsesdækning i det danske samfund. **Spørger**: Jeg bad sådan set heller ikke om et ja/nejsvar, så ministeren behøver slet ikke tage sådan på vej. Jeg kan godt forstå, at man skal forholde sig politisk og nuanceret til det her. Det, jeg sådan set bare bad om, var en politisk tilkendegivelse af, om ministeren er enig eller uenig i det her citat, som jo ligger meget godt i forlængelse af en liberalistisk tilgang til verden – ministeren har jo selv været med til at skrive nogle ret liberalistiske teser om samfundet – for citatet er nemlig, at markedet skal kunne belønne kundetilfredshed og straffe det modsatte, og retten til at gå konkurs er en nødvendig del af denne styringsteknologi. Jeg vil bare gerne have en politisk tilkendegivelse fra ministeren af det citat. Det, som alle gymnasierektorer i dette land er enige om, er, at optagelsesbekendtgørelsen, som den er i dag, ikke fungerer, fordi den er formuleret for vagt. Det skyldes, dels at gymnasierne har fået mulighed for nu at kapacitetsudvide, dels at man allerede i dag som rektor har mulighed for at sortere eleverne. Jeg vil så høre, om ministeren vil imødekomme rektorernes ønske og være med til a formulere denne optagelsesbekendtgørelse klarere, så vi kan få styr på, om der skal fordeles på det her område, eller om vi skal have en fuldstændig liberal model. **Minister**: Selv om det ikke altid er spændende, er det jo nogle gange den gyldne middelvej, som er løsningen på komplicerede politiske spørgsmål. Jeg vil derfor sige, at jeg ikke vil udelukke, at man kan lave en vis grad af sortering. Jeg vil omvendt ikke sige, at det er den eneste vej, gymnasierne kan få lov til at vælge at gå. Man kan jo godt forestille sig udkantsgymnasier, som ønsker at tone deres gymnasieuddannelse noget mere end andre for at virke attraktiv, som en lille magnet i dette store virvar af uddannelsesinstitutioner. Der kan det godt være, at de skal have lov at sortere efter interesse. Det kunne også være snedigt, hvis storbygymnasier, f.eks. i hovedstadsområdet, hvor gymnasierne ligger geografisk tæt på hinanden, satte sig sammen og lavede en vis grad af arbejdsdeling, hvorved den ene skole fik tilstrækkeligt mange ind, der gerne ville have græsk eller latin – for det tonede man efter; man valgte det ud fra, at der her tydeligvis var nogle elever, der virkelig havde en interesse for det fagområde – mens man et andet sted tonede mere ud fra at få crème de la crème inden for naturvidenskab. Jeg tror ikke, det er en god idé, at vi, hver gang vi ser et problem i gymnasiesektoren, peger på ministeren og siger: Vi skal have en central løsning. Det må ske igennem dialog og en fælles forståelse af … **Spørger**: Det var vist det, man kalder et rigtig ministersvar, et politikersvar eller i hvert fald et ikke så klart svar. Problemerne er der jo allerede i dag. Ministeren har jo selv sagt, at de nuværende regler om kapacitetsfastsættelse næppe er langtidsholdbare. Rektorerne efterlyser, at de får nogle lidt klarere signaler. Nu har de fået mulighed for, at et gymnasium selv kan kapacitetsudvide, for op til 50 mio. kr. kan man bare selv bygge til. Det vil sige, at man kan tage elever fra andre gymnasier ind på sin skole og dermed true små udkantsgymnasier. Rektorerne melder selv ind, at der i stigende grad er problemer med, at nogle rektorer sorterer elever og selv bestemmer, hvilke elever de vil have ind. De tager alle de gode elever og dem med de høje snit ind på deres skoler og overlader resten til de andre gymnasier. Så vi får mere og mere A- og B-skoler. Så problemerne er der jo allerede i dag, og det siger rektorerne også. Vil ministeren være med til at gøre noget ved de her problemer? Vil ministeren komme med en klar tilkendegivelse af, at det her altså ikke bare skal være en total liberalistisk markedsmodel, men at der skal være lidt mere styr på, hvor i landet vi har uddannelsesudbud, så hele Danmark er sikret, og så vi sikrer, at hele Danmark hænger sammen? **Minister**: Nu synes jeg, vi lader udkantsgymnasiediskussionen ligge, for der er der brug for en helt særlig beskyttelse i forhold til institutionerne. Hvis man med hensyn til storbyproblematikken siger, at der er nogle gymnasier, der sorterer og tager alle de bedste, og så er der kun restgruppen og de elendige tilbage til de andre – det er ligesom det billede, som ordføreren forsøger at tegne – så vil jeg sige, ja, men man kunne så også vende den om og sige, at det gymnasium, som ikke virker som en magnet på de unge, kunne måske gøre sig ekstra umage. For grundvilkårene er jo ens for de forskellige store gymnasier, der ligger i hovedstaden, i Århus eller i Aalborg. De er nøjagtig ens, og man kunne derfor også godt skelne til, hvad det er, der skal til, for at unge mennesker har lyst til at gå der. Vi når simpelt hen ikke 95-procents-målsætningen, hvis vi siger: Øv, der er nogle gymnasier, der ikke bliver søgt, fordi de er rigtig ringe, så nu er de så ringe, at vi er nødt til at tvinge eleverne derhen. Svaret kunne måske også være at spørge: Hvad gør de gymnasier, som virker som magneter, og hvad kan vi lære deraf? Jeg mener fortsat, at løsningen ikke altid er central styring, men jeg er selvfølgelig undervejs med en ny bekendtgørelse, for det, vi har i dag, er ikke langsigtet.
[7557] **Spørger**: Jeg tror, jeg vil fortsætte lidt, hvor den forrige spørger slap, nemlig det her spørgsmål om nulvækst, og hvorvidt det betyder, at serviceniveauet fortsat vil være fuldstændig uændret i kommunerne. Der er jo ligesom to aspekter i det her, det ene er det aspekt, som den forrige spørger også var inde på, nemlig det, vi kan se rundtomkring i kommunerne nu, hvor man forbereder sig til den her nulvækst, og vi kan se massive sparekataloger rundtomkring. Køge: 125 mio. kr.; Stevns, en lille kommune: 30 mio. kr.; Sønderborg: 300 mio. kr.; og – som den forrige spørger nævnte – også Fredericia, som en af ministerens partikolleger jo sidder i spidsen for. Det første spørgsmål må være, om finansministeren virkelig vil stå her og benægte det, og om han også vil sige ligeud til de borgmestre, der foretager de her øvelser nu, og hvoraf nogle af dem er fra ministerens eget parti, at besparelser er konsekvensen af den her nulvækst, og dermed også fyringer. Vil ministeren afvise det? Og hvad er i så fald svaret til bl.a. de partikolleger, ministeren har i Parti_B, som har været ude at sige: Jamen det vil betyde servicereduktioner? Det siger f.eks. Esbjergs borgmester. Og borgmesteren i Høje Taastrup, som godt nok er fra Parti_D, siger: Vi kommer til at skære på kerneområder. Hvad er finansministerens svar til de her folk? Det andet spørgsmål drejer sig jo så om det her, finansministeren siger om, at nulvækst bare betyder, at det bliver det samme. Jeg ved ikke, hvor lang tid det er, siden finansministeren selv har været i nærheden af et plejehjem eller nogle, der arbejder i hjemmeplejen, men vil finansministeren ikke give mig ret i, at når der kommer flere ældre, som er plejekrævende, betyder det, at hvis serviceniveauet skal opretholdes, må der også tilsvarende komme flere hænder, der kan give de ældre de ydelser, de har behov for? Alternativt må det vel være sådan – hvis det skal være den samme personalegruppe, der skal hjælpe et større antal ældre – at servicen forringes. Er det ikke sådan helt simpel, matematisk logik? **Minister**: Jo, hvis ikke det også var sådan, at elevtallet i folkeskolen falder ganske betragteligt. Og det betyder jo, at der, når der bliver flere ældre, selvfølgelig vil ske nogle forskydninger. Når der på undervisningsområdet bliver færre elever – jeg tror, der vil komme et fald på nogle og tredive tusind folkeskoleelever – og der kommer en stigning i antallet af ældre, jamen så er det da uundgåeligt, at der vil ske en vægtforskydning. Og der synes jeg, det er utrolig vigtigt, at kommunerne griber fat i de her problemstillinger, jo før jo bedre. Jeg vil gerne sige, at teknikken, når vi aftaler kommunernes økonomi, jo er, at vi ser på: Hvad er deres budgetter? Og så aftaler vi, hvad rammerne er for det. Så der er jo fuld dækning for de udgifter, som kommunerne får, når vi laver vores aftaler. Oven i det siger vi så: Nu holder vi det på det her niveau, og så fremskriver vi det med pris- og lønudviklingen, sådan at man kan opretholde det samme antal ansatte og købe de samme varer og tjenesteydelser. Det er den simple mekanisme, der er i det her. Jeg må jo så også blankt indrømme over for Folketinget, at vi jo ikke råder over en trylledrik, som S og SF gør, hvor man ikke behøver at spare, ikke skal sætte skatten op og vil fortsætte med at gældsætte landet, og hvor denne kombination gør, at vi kommer ud af den her krise, uden at vi skal foretage os noget. Det er jo en mirakelkur, som vi er lutter øren efter at høre om her i Folketinget og få sandsynliggjort hænger sammen. Vi andre er jo desværre nødt til at tage virkeligheden til efterretning, nemlig at samfundskagen er blevet mindre, og at vi er nødt til at lave nogle besparelser og konsolidere økonomien. **Spørger**: En helt central opgave er vel så at sørge for, at samfundskagen ikke bliver endnu mindre. Jeg vil ikke bruge min sparsomme tid her på at svare på de spørgsmål, finansministeren stiller, men bare konstatere, at vi sådan set stadig væk totalt spiller med blind makker her i oppositionen. Regeringen har ikke lagt nogen plan frem. Nu kom ministeren selv ind på det, jeg havde tænkt mig at spørge om, nemlig det der med, at vi jo i hastig grad nærmer os de økonomiske forhandlinger med kommunerne. Vil finansministeren så ikke i dag løfte sløret lidt for, hvad det er, finansministeren har tænkt sig at møde op med til kommunerne, sige, hvilke ideer finansministeren har med i tasken til, hvordan man bl.a. skal kunne leve op til den her nulvækst, som de fleste kommuner forventer vil betyde massive nedskæringer, og som de allerede er i gang med at forberede sig på nu med sparekatalog og nedskæringer, afskedigelser af dagplejere, af SOSU-assistenter osv. – kan ministeren ikke løfte sløret for det? Som det andet skal jeg bare lige høre: Fik vi en garanti fra ministeren her? Det ville jeg synes var helt fantastisk. Fik vi en garanti fra ministeren her om, at den samlede ramme skal hænge sammen? Altså, hvis elevtallet ikke falder så meget, at det svarer til det stigende antal ældre, har vi så hermed nu fået en garanti fra ministeren om, at så vil der selvfølgelig blive tilført flere penge? **Minister**: Jeg vil gerne sige, at den kommunale økonomi vil hænge sammen på følgende måde: De offentlige udgifter vil blive holdt i ro, og det vil sige, at man til næste år vil have de samme penge til rådighed, som man har i år, dog reguleret med pris- og lønudviklingen. Så har vi sagt, at der inden for denne uændrede ramme er nogle områder, vi gerne vil give flere penge, for der stiger behovene. Vi vil gerne give det på sundhedsområdet, for vi ved, at medicin bliver dyrere og dyrere, og behandlingsmetoder på hospitalerne bliver dyrere og dyrere – og bedre og bedre – og vi vil gerne have, at så mange som muligt kommer hurtigt igennem. Vi har sagt, at der er noget på uddannelsesområdet, som vi er nødt til at opprioritere, og så har vi sagt, at der er nogle svage grupper, som vi også skal tilgodese i de kommende år. Det er jo klart, at når man har en uændret ramme og vi gerne vil gøre noget på nogle områder, så er der nogle områder, hvor man skal spare. Det er der, hvor vi har sagt at staten tager 6 mia. kr. og kommunerne 4 mia. kr., men den omprioritering, vi laver inden for de 4 mia. kr., er jo inden for den offentlige sektor, så det er ikke sådan, at det er den offentlige sektor, vi skærer ned på. Vi tager 4 mia. kr. fra nogle områder, fordi vi gerne vil tilgodese andre områder inden for den offentlige sektor. **Spørger**: Det var der jo sådan set ikke noget nyt i. Jeg kunne godt tænke mig at spørge finansministeren om, hvad han har tænkt sig at sige til kommunerne med hensyn til både sparekravene og nulvæksten, men måske i virkeligheden også bare, hvad finansministerens budskab så er til de Venstreborgmestre rundtomkring, der lige nu laver sparekataloger, ikke bare på ganske få millioner, men på rigtig mange millioner, for det er det, vi kan se bliver konsekvensen af nulvækst i deres kommuner. Og de siger, at det kommer til at betyde nedskæringer på kerneområderne, børnepasningen, folkeskolen, ældreomsorgen, de udsatte grupper. Afviser ministeren bare sine egne partikolleger? Har de ikke noget at komme med? Er de helt ude i skoven? Vil ministeren ikke løfte sløret for, hvad det er, man fra regeringens side forestiller sig kan ske inden for kommunerne? Så bliver jeg bare nødt til at spørge igen, for jeg synes ikke, at jeg fik noget konkret svar. Ministeren sagde i sit tidligere svar, at når elevtallet falder i folkeskolerne, bliver der selvfølgelig frigivet et økonomisk råderum, man kan bruge på det stigende antal ældre. Skal det forstås sådan, at hvis elevtallet ikke falder så meget, at det dækker det stigende antal ældre fuldstændig ind, så er finansministeren også indstillet på, at der skal findes flere penge? **Minister**: Nu vil jeg gerne sige – og jeg håber ikke, at der er nogle Venstreborgmestre, der lider af nogle forkerte forestillinger om, hvad det er for en opgave, vi er ude i i øjeblikket – at samfundskagen er blevet mindre, og med det råderum, vi har for stadig at udvikle velfærden og servicen i kommunerne, og det mener jeg stadig at vi kan, er opgaven jo, at de kommuner, som f.eks. har mere administrativt personale end andre grupper, ser på, om ikke der var en mulighed for, at de kunne føre nogle midler fra administration over til nogle af de andre områder. Det er jo sådan, at nogle kommuner har 18 administrative medarbejdere pr. 1.000 indbyggere, andre kommuner har 10. Hvis man bare kom på gennemsnittet, dvs. at de mest administrativt tunge kom ned på gennemsnittet, så ville der være frigjort 1,6 mia. kr. Man kan jo f.eks. også tage sygefraværet. I nogle kommuner er sygefraværet 19 dage om året for medarbejderne i kommunen, i andre kommuner er det 11 dage. Hvis alle kommuner bare kom ned på gennemsnittet, ville der være frigjort ressourcer for 400 mio. kr. Så selv om vi holder de offentlige udgifter i ro, vil der være masser af muligheder for fortsat at udvikle den offentlige velfærd.
[34975] **Ordfører**: Jo tak. I Parti_G mener vi ikke, at vi kan stemme imod et beslutningsforslag, der siger, at regeringen skal administrere i overensstemmelse med gældende dansk lov. Derfor har vi fra start af sagt, at medmindre der i mellemtiden er skabt flertal for en anden lovgivning, vil vi stemme for Parti_Ds beslutningsforslag. Den udtalelse står ved magt, og noget tyder på, at der bliver brug for at føre den ud i livet. Vi er også enige i beslutningsforslagets kritik af regeringen for at lægge sig fladt ned, bare fordi man får en skrivelse fra Bruxelles. Det ændrer jo så ikke på, at Parti_G er modstander af den lov om børnecheck, som VKO indførte i 2010. Vi stemte imod dengang, og vi er stadig væk modstandere af den, men det er nu engang gældende lov, og det må man respektere, selv om man er uenig i den. Det forhindrer os så ikke i at kæmpe for at få flertal for en anden linje. Vi mener faktisk, at VKO's lovgivning er diskriminerende over for både danske og udenlandske statsborgere, der ikke lever op til optjeningskravet om at have haft ophold her i landet i 2 ud af 10 år. VKO's budskab til disse mennesker er jo, at vi vil have deres skattekroner, men at de ikke kan få adgang til de samme ydelser som os andre, førend de har været her i længere tid. VKO-lovgivningen gjorde jo heller ikke op med det problem, at EU har bestemt, at børnechecken skal udbetales, selv om børnene opholder sig i udlandet. Det mener vi som hovedregel ikke at den skal. Vi har derfor fremsat både et beslutningsforslag, B 50, som er til behandling under næste punkt på dagsordenen, og et lovforslag, L 160, som kommer til behandling i løbet af foråret. Det politiske indhold i de to forslag er identiske. Vi slår fast, at alle, der bor og betaler skat her i landet, har samme rettigheder til børnecheck, men at det er en forudsætning, at børnene opholder sig her i landet. Men hvorfor så fremsætte både et beslutningsforslag og et lovforslag med samme indhold? Fordi vi vil tvinge regeringen til at ændre kurs i denne sag. Undskyld, jeg bruger ordet tvang, men der er noget, der tyder på, at det er det, der skal til. Her er et beslutningsforslag ikke tilstrækkeligt. Der skal et egentligt lovforslag til. Både regeringen selv og en række eksperter i statsret har slået fast, at kun et lovforslag kan tvinge regeringen til at følge et folketingsflertal, hvis flertallets politik kan være i strid med EU-retten. Så det er altså nødvendigt med et egentligt lovforslag, hvor det samtidig fremgår, at Folketinget er klar over, at det, man foretager sig, kan være i strid med EU-retten. Men for at tvinge regeringen til det kræver det selvfølgelig, at vi kan få et flertal, og her har jeg til min store undren hørt både Parti_B og Parti_D sige i medierne, at de ikke vil støtte vores lovforslag, fordi vi skriver, at det kan være i strid med EU-retten. Nu har de jo tid til at komme på bedre tanker, og det forslag er ikke til behandling her i dag. Jeg håber virkelig, at de kommer på bedre tanker, for det er den eneste måde, hvorpå vi kan tvinge regeringen til at ændre kurs i denne sag og til at tage kampen op inden for EU for det synspunkt, at det er det danske Folketing og ikke EU, der skal bestemme reglerne for vores velfærdsydelser. Så hvis V og K virkelig mener noget med deres udtalelse og forslag til vedtagelse, som vi fik her i salen for et par uger siden, om, at indretningen af de danske velfærdsydelser er national kompetence, må de jo bakke Parti_G op i det forslag, vi har fremsat. **Spørger**: Tak. Grundlæggende synes jeg jo, at det er flot, at Ordføreren siger, at loven, som den er skrevet, må man respektere, også selv om man er uenig, og at Parti_G derfor vil stemme for et beslutningsforslag, der går ud på, at regeringen selvfølgelig skal følge dansk lov. Så er sagen bare, at hvis regeringen så vælger at sige, at det er den ligeglad med, hvordan kan Parti_G så argumentere for, at det ikke skal have nogen form for konsekvenser? Altså, hvordan kan Parti_G egentlig sige: Man har det grundlæggende synspunkt, at loven skal man respektere, også selv om man er uenig? Det vedtager et flertal i Folketinget i givet fald så, men regeringen siger, at det sidder vi overhørig. Hvordan kan Parti_G så mene, at det er ligegyldigt, at det ikke har nogen konsekvenser? **Ordfører**: Det synes vi ikke er ligegyldigt, og det er jo derfor, at vi har fremsat et lovforslag, fordi det er det, der skal til for at tvinge regeringen til at ændre kurs i den her sag. Jeg håber da sandelig meget, at Parti_F, når forslaget kommer til behandling, vil støtte det sammen med de øvrige partier i Folketinget, helst dem alle sammen, men ellers da i hvert fald et flertal, for så er der efter min mening ingen tvivl om at regeringen vil være nødt til at respektere det lovforslag og arbejde efter det. **Spørger**: Vi støtter det også, men det har bare ikke noget med det, jeg spørger om, at gøre. Parti_G underspiller jo sin egen rolle. Parti_G er det parti her i Folketinget, der bestemmer, at regeringen er regering, så Parti_G bestemmer jo fuldstændig, om regeringen skal følge Folketingets flertal eller ikke skal følge Folketingets flertal. Det, jeg forsøger at sige her, er, at Ordføreren repræsenterer et meget fint synspunkt om, at den lovgivning, Folketinget har vedtaget, skal regeringen føre ud i livet, og det vedtager man så. Men det besynderlige kommer så der, hvor Parti_G siger, at når regeringen så ikke gør det, er det, at man som regeringens støtteparti eller regeringens parlamentariske grundlag – hvordan man nu vil formulere det, det må man selv om – sidder det overhørig og egentlig ikke gør mere ved det. Det er jo det, der er konsekvensen, hvis det her forslag bliver vedtaget og regeringen vælger at sige, at man ikke følger den lovgivning, der så gælder. Det, Parti_G foreslår, er jo at lave en ny regel, der i virkeligheden går ud på noget andet. **Ordfører**: Nej, vil laver ikke nogen ny regel i forhold til det, vi mener her i dag, og det, der står i vores beslutningsforslag. Vi siger bare, at det, der skal til for at tvinge regeringen til at ændre kurs, er et egentligt lovforslag, hvoraf det også fremgår, at dem, der vedtager det, er klar over, at her kan være et problem med EU-retten. Det er det, det går ud på, og så bestemmer vi jo ikke alene – desværre, det ville være dejligt, hvis vi gjorde – om regeringen så vil følge det, vi foreslår. Der skal vi jo have flertal, og der håber jeg sandelig meget, at Parti_F og de øvrige partier lever op til de udsagn, de selv er kommet med i den her debat, nemlig at det er Folketinget, der skal bestemme over vores velfærdsydelser, det er ikke EU.
[51330] **Spørger**: Tak for det. Jeg står og bliver lidt i tvivl om, om ordføreren og Parti_F egentlig anerkender Parisaftalen. Altså, hele verden, herunder Danmark, har jo underskrevet en aftale om, at vi skal holde os under en temperaturstigning på 2 grader, helst kun på 1½ grad. Så det er en bunden opgave for Danmark såvel som for alle de andre lande at holde den målsætning, og det kræver netop en massiv satsning på omstillingen til vedvarende energi. Anerkender ordføreren, at vi har de forpligtelser? **Ordfører**: I Parti_F anerkender vi jo de aftaler, som regeringen har underskrevet på Danmarks vegne. Og dem overholder vi selvfølgelig, men det er ikke det samme, som at vi skal overholde dem i samme hurtige tempo, som jeg formoder at spørgeren godt kunne tænke sig. Selvfølgelig skal aftalerne overholdes, men det skal også gøres i et tempo, hvor det er økonomisk forsvarligt over for borgere og over for erhvervslivet. **Spørger**: Men så hører man jo netop fra nogle af de andre spørgere her, at vi faktisk har kunnet være foregangsland og stadig ligge på et prisleje, der svarer til gennemsnittet i EU. Så når nu ordføreren sætter spørgsmålstegn ved tilgangen til f.eks. PSO-ordningen og siger, at den er for dyr, har ordføreren så andre bud på, hvordan vi kan være sikre på at nå de her forpligtelser, der ligger i Parisaftalen? **Ordfører**: Jeg tror faktisk ikke, at man behøver at foretage sig de store øvelser, som mange på venstrefløjen godt kunne tænke sig at man gør, for at blive fri fra fossile brændsler hurtigst muligt. Al historie viser jo, at teknologier udvikler sig, så jeg tror også, at de teknologier, vi kalder for de grønne, også vil udvikle sig så meget, at de på et tidspunkt bliver konkurrencedygtige med energi fra fossile brændsler. Så det kommer nok af sig selv på et tidspunkt – drevet rent markedsmæssigt.
[10804] **Spørger**: Nu kan jeg ikke bare sige ja til Ordføreren, som, da jeg gik på talerstolen, sagde til mig, at jeg var stædig, men det kan jeg bekræfte. Så det er vi faktisk ikke uenige om. Så vil jeg gerne lige sige, at det ikke afgøres i Straffelovrådet, hvad vores holdning til blasfemiparagraffen er. Det mener jeg simpelt hen er usandt at sige og ikke i overensstemmelse med det, jeg har sagt. Jeg har sagt, at vi ikke er argumentresistente, og derfor vil vi høre og se på de argumenter, Straffelovrådet kommer frem til, og hvis der er nogle argumenter, som vi kan sige vi ikke har hørt før, jamen så vil vi selvfølgelig vurdere, om vi skal sige ja eller nej til en eventuel afskaffelse af blasfemiparagraffen. Det er det, jeg har sagt, og det synes jeg sådan set kan være meget logisk. Nu kommer det jo ikke foreløbig, men det er så en anden snak. Så vil jeg bare gerne sige, at jeg simpelt hen er uenig i den fortolkning, som Ordføreren lægger ind i det skifte, der er sket i 1971 eller 1970, eller hvornår det nu var – det er ligegyldigt – hvor man indførte ordet race. For der står »ved hvilken en gruppe af personer trues, forhånes eller nedværdiges«. Det er jo noget, der siges. Der står altså »fremsætter en udtalelse eller anden meddelelse, ved hvilken en gruppe af personer trues, forhånes eller nedværdiges«. Det er klart, at der ikke bruges formuleringen udbredelse af løgne, men der er dog tale om en handling, og med hensyn til det der med, at man truer, kan det da i allerhøjeste grad også være en løgn, hvad man siger om en person: Jeg truer dig af den og den grund, og dermed lyver jeg om dig. **Ordfører**: Jeg kunne godt tænke mig at høre fru Lone Dybkjærs opfattelse af den indholdsmæssige forskel på paragraffen fra 1970 og paragraffen fra 1939. **Ukendt**: Jeg siger ikke, at der ikke er sket en ændring. Jeg siger bare, at dengang måtte man ikke udbrede løgne etc. Det siger Taleren så er fuldstændig forskelligt fra i dag, det indeholder det slet ikke længere. Det gør det da, men det er udvidet. Det er også udvidet til at omfatte seksuel orientering senere hen. **Ukendt**: Så ved jeg ikke, om det er misforståelser eller uenigheder, vi diskuterer i øjeblikket. Jeg siger ikke, at det ikke drejer sig om § 266 b begge gange. Det, jeg siger, er, at paragraffen fra 1939 handler om udbredelse af løgne. Slut. Det, man indfører i 1970 på baggrund af FN's resolution fra 1960'erne, handler primært om f.eks. forhånelse, og man har jo i den offentlige debat i nyere tid opdaget, at folk kan blive forhånet på grund af de mest overraskende ting. Derfor handler det altså om noget andet end at sprede løgne, det handler i virkeligheden også om, hvad som måtte opfattes som en forhånelse. Det var det, som hr. Poul Dam fra SF i sin tid klagede over. Det er det, CEPOS’ chefjurist, Jacob Mchangama, har påpeget i de seneste måneders debat om racismeparagraffen. **Ukendt**: Jeg har jo ikke sagt, at den ikke er ændret. Jeg har bare sagt, at fundamentet er det samme, og det tror jeg er der, uenigheden er. Så vil jeg bare gerne sige, at det, at alle mulige kan opfatte tingene, som om de bliver hånet, jo ikke er ensbetydende med, at den, der siger noget, får en dom efter paragraffen.
[117973] **Minister**: Mange tak for det, formand, og tak for ordet. Tak for de mange bemærkninger til lovforslaget. Som det er sagt tidligere, står vi med et lovforslag med to formål, nemlig for det første at udmønte en del af aftalen om etablering af en grøn fond. Det fremgår bl.a. af aftalen, at regeringen skal sikre, at indbetalinger til aldersopsparing friholdes fra beregning af en række sociale ydelser. Det er nemlig en forudsætning for, at aldersopsparinger kan anvendes i et større omfang. For det andet er formålet at ændre reglerne om, hvilke indtægter der indgår i det personretlige begreb indtægt ved personligt arbejde. Der er tale om en opfølgning på den lempeligere modregning i social pension, som Folketinget tidligere har vedtaget. Årsagen til, at de to dele er fremsat som et samlet forslag, er, at begge dele bl.a. handler om beregning af sociale pensioner, og derfor er der en teknisk afhængighed mellem de to dele. Men som Parti_Gs ordfører også tidligere har været inde på, deler vi selvfølgelig lovforslaget op, når der er en efterspørgsel efter det. Men der er en teknisk grund til, at de oprindelig blev fremsat sammen. Lad mig først uddybe den del af lovforslaget, der handler om den grønne fond og større anvendelse af aldersopsparingerne. Med aftalen blev det besluttet at finansiere den grønne fond ved at hæve lofterne for, hvor meget man må indbetale til en aldersopsparing. Det skønnes at kunne medføre et skatteprovenu på ca. 1,5 mia. kr. i 2024 og over 3 mia. kr. i 2025. Formålet med det her lovforslag er at muliggøre, at aldersopsparing anvendes mere, så det forventede skatteprovenu kan opnås. Med lovforslaget indføres et fradrag for indbetalinger til aldersopsparinger fra indkomstafhængige ydelser, for det er en forudsætning for, at pensionsselskaberne i højere grad kan anvende aldersopsparinger, og det har pensionsbranchen også selv efterspurgt. Indbetalingerne til en aldersopsparing kan i dag påvirke beregningen af en række sociale ydelser, og det har vanskeliggjort pensionsselskabernes brug af aldersopsparinger som greb. Pensionsselskaberne kan nemlig ikke automatisk anvende aldersopsparinger, fordi der er en risiko for, at det kan påvirke beregningen af den enkelte kundes, kundens partners eller øvrige husstands sociale ydelser. Konkret indebærer lovforslaget, at indbetalinger til aldersforsikring, aldersopsparing og supplerende engangssum skal medføre fradrag i indkomstgrundlaget, når indkomstregulerede sociale ydelser beregnes. Forslaget gælder for indkomstregulerede ydelser på Beskæftigelsesministeriets, Uddannelses- og Forskningsministeriets, Børne- og Undervisningsministeriets samt Skatteministeriets områder. Fradraget gives for de samlede indbetalinger til aldersopsparinger, når den enkelte ydelse efterreguleres på baggrund af årsopgørelsen. Dermed kan pensionsselskaberne i langt højere grad anvende aldersopsparinger, uden at det får konsekvenser for deres kunder i form af et utilsigtet tilbagebetalingskrav for sociale ydelser. Det vil både bidrage til at forenkle og udbrede aldersopsparinger. Anden del af lovforslaget handler om modregning i social pension. Et bredt flertal i Folketingets partier har lempet modregningsreglerne for arbejdsindkomst for både pensionister og deres partnere, så det bliver mere attraktivt at tage en ekstra tørn på arbejdsmarkedet. Det blev skønnet, at det vil påvirke omkring 130.000 personer. I forbindelse med udmøntningen blev der taget udgangspunkt i et allerede anvendt begreb i pensionslovgivningen, nemlig indtægt ved personligt arbejde. Indtægt ved personligt arbejde er et bredere begreb end det, man umiddelbart forstår ved arbejdsindtægt. Når man alligevel valgte at bruge den definition, var det for at anvende et eksisterende begreb i pensionsloven for at undgå unødig kompleksitet. Ironien er så, at det i implementeringen har vist sig, at det er utrolig svært at understøtte digitalt. Det skyldes primært, at indtægt ved personligt arbejde ikke er klart og tydeligt defineret. Konkret har det derfor ikke været muligt automatisk at udskille alle de forskellige indkomsttyper via Skatteforvaltningen systemer, så de kan indgå direkte i Udbetaling Danmarks it-systemer. Som jeg orienterede Beskæftigelsesudvalget om i oktober sidste år, håndterer Udbetaling Danmark aktuelt lovgivningen fra 1. januar 2023 ved selvbetjening, en midlertidig selvbetjeningsløsning på www.borger.dk. Det er ikke en permanent løsning. Der er rigtig mange borgere, der er usikre på, hvordan de kan få de fradrag, de har krav på. I både 2023 og 2024 har Udbetaling Danmarks sendt ca. 39.000 breve ud til borgere, og af dem ringede 15.000 ind for at få hjælp til at forstå, hvad de skal gøre. Det er ikke holdbart. Jeg mener, at vi med lovforslaget har fundet en brugbar løsning, som jeg håber at folk kan se sig selv i. For at sikre, at alt kan køre digitalt, lægges der op til fra 1. januar 2025 at anvende det skatteretlige begreb arbejdsmarkedsbidragspligtig indkomst. Det betyder, at indkomster, der  er arbejdsmarkedsbidragspligtige, ikke vil medføre modregning. Langt størstedelen af de 1,4 millioner pensionister vil ikke opleve, at der sker en ændring i deres pensionsydelse. Det skyldes, at indtægt ved personligt arbejde først og fremmest er lønindkomst, og de er jo arbejdsmarkedsbidragspligtige. Men den foreslåede ændring vil betyde, at de indkomsttyper, der efter nuværende praksis betragtes som indtægt ved personligt arbejde, men ikke er arbejdsmarkedsbidragspligtige, igen skal indgå i beregningen af den sociale pension. Det er bl.a. visse offentlige ydelser som f.eks. efterløn, dagpenge og sygedagpenge. Med det her ruller vi det så at sige tilbage til før lovændringerne fra 2023 for den gruppe. Konsekvensen er dog, at der er pensionister, som midlertidigt ikke er blevet modregnet i 2023 og 2024, som igen vil blive modregnet. Som hidtil kan folkepensionisten og dennes partner have en vis samlet indkomst, inden pensionstillægget sættes ned. Det ændres der ikke ved. Det vil derfor kun være i tilfælde, hvor fradragsgrænsen er nået, at pensionstillægget potentielt sættes ned. Pensionister, der selv arbejder, eller hvis partner fortsat arbejder, vil helt i tråd med intentionen med den politiske aftale, der blev indgået, fortsat ikke blive modregnet i deres pensionsydelse. For mig er det centralt at holde fast i, at pensionsberegningen i Udbetaling Danmark er automatiseret og sker på baggrund af Skatteforvaltningens systemer, for det betyder, at borgere som udgangspunkt ikke selv skal korrigere i Udbetaling Danmarks oplysninger om deres indkomstforhold. Den nuværende forvirring og utryghed mener jeg ikke at nogen er tjent med. Samlet set er der tale om et todelt lovforslag, der både skal understøtte udbredelsen af aldersopsparinger og sikre, at modregningen i pension som følge af arbejdsindkomst kan systemunderstøttes. Som nævnt indledningsvis vil regeringen stille et ændringsforslag til det fremsatte lovforslag, med henblik på at det splittes op i to nye, selvstændige lovforslag. Jeg håber, at lovforslagene kan opnå opbakning i Folketinget. Tak til de ordførere, der allerede har tilkendegivet det. Afslutningsvis vil jeg gerne takke partierne for behandlingen af lovforslaget. Tak for ordet. **Spørger**: Tak for det. Jeg vil gerne spørge ministeren om rimeligheden af, at man bliver ramt af principperne bag gensidig forsørgerpligt, hvis man bliver syg og kommer på sygedagpenge, eller hvis man venter en lille ny og partneren er på barselsdagpenge. Det er måske ikke der, hvor man bliver mest overvældet af, hvor langt pengene rækker. Det er i hvert fald det, som jeg hører fra dem, som har prøvet at være på det. Det gælder også syge mennesker, som er i et fleksjob. Alene det, at det er forskelligt, alt efter om du er på den nye ordning eller den gamle ordning – er det hensigtsmæssigt? **Minister**: Jeg synes, at det var gode aftaler, der blev lavet om at fjerne gensidig forsørgerpligt i de aftaler, som Parti_G også selv har været med til, og som min forgænger har forhandlet. Det, vi står med her, er aftalen om, om du – hvis du i dine seniorår bliver ved med at arbejde – så bliver modregnet. Jeg medgiver til fulde, at det har været et bombet forløb. Det er bestemt ikke efterstræbelsesværdigt, at det er sådan her, vi skal gøre det – at jeg kommer tilbage og ændrer noget, vi lige har vedtaget. Men jeg synes, at intentionen med den aftale, vi lavede med hinanden, nemlig at man ikke bliver modregnet, hvis man arbejder ved siden af sin pension, står fuldstændig intakt. **Spørger**: Det synes jeg faktisk var et rigtig spændende svar, for det gør, at jeg nu kan se helt klart, hvad det her er. Problemet, som jeg ser det, er, at vi nu på grund af nogle standarder og noget digitalisering og nogle krav fra det underlægger os, hvordan vi skal definere indkomst. Det synes jeg faktisk er et problem. Det er noget, der kan få vidtrækkende konsekvenser. Hvad får det for nogle konsekvenser for barselsdagpenge, sygedagpenge og de her forskellige dele? Hvilke konsekvenser får det? Der laver vi definitionen ud fra, hvad der passer i Skatteforvaltningens system. Kan ministeren ikke godt se, at det er et problem? **Minister**: Men det handler jo primært om, at hvis du er blevet pensionist og vil fortsætte med at arbejde, skal du så modregnes for din ekstra arbejdsindtægt? Det er det, vi med det her slår fast at du fortsat ikke skal. Det har vi vedtaget i fællesskab, og det står ved magt.
[24240] **Spørger**: Tak for sidst. Jeg vil gerne prøve at tale om problemet med ghettoer. Vi oplevede jo her i løbet af sommeren, at der var en række beboere fra Vollsmose, som brød ind på skadestuen i Odense under stor virvar, og vi ved jo også – jeg har selv været ude at besøge Vollsmose her for ikke så lang tid siden – at der er en stor grad af parallelsamfund, kan man vist roligt kalde det, i Vollsmose. Men ministeren har sagt, at ministeren ønsker at gøre op med det kriterium, der hedder etnicitet, som jo netop er det kriterium, der skal bruges til at måle, om der er parallelsamfund i ghettoerne. Vi har en ghettoliste, fordi vi gerne vil sikre, at vi kan sætte ind de steder, hvor der er udfordringer, hvor der er problemer, og hjælpe dem med at løse de problemer, de har. Der er etnicitet en måde, hvorpå man kan se, at her er der parallelsamfund. Så hvordan har ministeren tænkt sig at finde ud af, om der er parallelsamfund? Eller mener ministeren ikke, at parallelsamfund er et problem i ghettoer? **Minister**: Tak for spørgsmålet, og jeg vil i øvrigt kvittere for den fine aftale, vi lavede i går om energirenovering på boligområdet. Det er altid godt at kunne lave brede forlig. Men lad mig sige – og det er jo egentlig godt at få sagt i den her sammenhæng – at for det første renoverer vi jo vores boligområder, også med en bred aftale her, og vi har fremrykket og forhøjet rammer for 10 mia. kr. Det er jo virkelig noget, der løfter vores udsatte boligområder. For det andet sætter vi ind med en meget bred boligsocial indsats. Det er en indsats, der bekæmper arbejdsløshed, sociale problemer og integrationsudfordringer. For det tredje sætter vi hårdt og kontant ind mod kriminaliteten. Det var noget af det første, justitsministeren lavede, nemlig et politiforlig, hvor jeg også mener at Parti_B er med. Der satte vi 250 mio. kr. af til en ekstra politiindsats. Så vi kerer os om det her. Vi kerer os også om parallelsamfund, for vi mener, at det er uacceptabelt. Der tror jeg at Parti_B og Parti_A har fuldstændig enslydende holdninger til det. Det i Odense var fuldstændig uacceptabelt. Derfor tog jeg også med mine kolleger, integrations- og socialministeren og justitsministeren, til Odense, et par dage efter det var sket, for at få en opdatering på det og for at give udtryk for vores afsky for det, der var sket. Det, jeg gerne vil sige her, er, at borgerne i Vollsmose faktisk var ude at tage afstand fra det og ude at besøge skadestuen. Det synes jeg er et sundhedstegn, som jeg mener vi alle bør kvittere for. **Spørger**: Ministeren svarede jo ikke på mit spørgsmål. Mener ministeren, at det er et problem, når der er parallelsamfund i ghettoer? Og hvis ministeren ønsker at fjerne kriteriet etnicitet, hvordan vil ministeren så måle, om der er parallelsamfund? **Minister**: Først vil jeg godt sige, at jeg synes, at vi skal have fokus på det der, hvor der opstår parallelsamfund, og på vores udsatte boligområder, som har problemer. Derfor har jeg også sagt vidt og bredt, at jeg synes, at vi skal have en liste, der viser, hvor vi har de største udfordringer henne. Men vi har en liste nu, hvor der kommer ti nye ind, og hvor der er fem, der glider ud. Jeg tror, at enhver sådan vil sige, at man synes, at det er underlige ting, der er gledet ud her, ud fra de kriterier, der er. Derfor har jeg sagt, at jeg synes, vi skal justere de her kriterier. Det vil jeg gerne gøre i samarbejde med Folketingets partier, og jeg forhandler jo altså som sagt ikke i Folketingssalen. Det skal ikke være nogen hemmelighed, at der er nogle store udfordringer i mange af de her områder, også nogle af de steder, der ikke er på listen. Lad mig så tilføje, at ud over dem – der er dem, der er røget ind på listen, og der er nogle, der er røget ud – så har vi faktisk rigtig mange, der står for at komme ind på listen. Så derfor har vi samfundsmæssigt set en kæmpe udfordring med at få spredt integrationsindsatsen på andet end de store udsatte boligområder. Vi har en stor udfordring med parallelsamfundene, og vi har en kæmpe udfordring med at få byen ind i de her udsatte boligområder og ikke ghettoerne tilbage til byen, som hr. Lars Løkke Rasmussen sagde. Vi skal have en fremskudt jobindsats og få brudt monofunktionaliteten. Alt det vil jeg gerne diskutere, også med Parti_B. **Spørger**: Det glæder mig, at ministeren vil diskutere det med Parti_B, men det er ministeren også nødt til, for vi har jo et forlig på området. Derfor kan ministeren jo ikke lave ændringer, uden at vi er enige. Men ministeren har stadig ikke konkretiseret, om ministeren stadig væk vil dette kriterium, der hedder etnicitet, til livs. Vi kan jo ikke rigtig måle parallelsamfund uden det. Eller har ministeren fundet en måde, hvorpå man kan måle parallelsamfund, der er et alternativ til det? **Minister**: Altså, nye kriterier fjerner jo ikke udfordringerne for os. Derfor vil jeg godt tage initiativ til – og det har jeg også sagt – at etablere partnerskaber mellem kommuner og boligselskaber. Den samlede indsats skal være så stærk som muligt, og jeg arbejder også med en værktøjskasse, hvormed vi kigger på alt det, som er blevet gjort også i den tidligere regerings tid på det her område. Så vil jeg godt sige, at man i den tidligere regerings tid faktisk satte ind over for nogle af de her udfordringer, der er. Men samtidig fordoblede man fattigdommen. Fattigdommen er steget med 25 pct. i vores udsatte boligområder de sidste 10 år. Det viser analysen fra AE. Så med den ene hånd har man givet, og med den anden har man taget. Må jeg så ikke sige, at der er udfordringer i de her områder. Jeg har sagt, at vi nu vil kigge på kriterierne, og vi vil gerne indbyde til brede forhandlinger. Til det der med, at der er forlig på området, vil jeg sige, at selv Parti_D med fru Benedikte Kiær, der tidligere har været minister for området, i spidsen anerkender, at der ikke er et forlig – det har hun også udtalt offentligt i pressen. Men det skal ikke forhindre mig i at se på selve ghettolisten. Det er klart, vi har et boligforlig, men selve listen stemte Parti_C ikke for, og derfor har vi ikke et fælles forlig på området. Men det forandrer ikke på, at indtil der er vedtaget noget andet, er det jo det, der gælder, og vi indbyder gerne til brede forhandlinger også med Parti_B.
[60835] **Minister**: Først tak til Parti_G, Parti_A og SF for forslaget. Jeg vil starte med at oplyse, at regeringen dog ikke støtter det. Jeg vil gerne anerkende, at Parti_G, Parti_A og SF med forslaget berører et emne, som regeringen også har fokus på. Forslaget handler om forebyggelse af indbrud i private hjem, og konkret foreslås det som punkt 1, at der skal fremsættes et forslag til ændring af byggeloven, så der kan stilles krav om tilfredsstillende tryghed med hensyn til indbrud, og som punkt 2 skal der stilles krav i bygningsreglementet om, at døre og vinduer skal være indbrudssikrede, så de kan holde indbrudstyve ude i mindst 3 minutter. Inden vi kaster os ind i en lang og principiel diskussion om boligejeres ret til selvbestemmelse, vil jeg gerne starte et helt andet sted med et citat fra et debatindlæg bragt i Jyllands-Posten den 20. marts 2017. Her skriver direktøren i vinduesindustrien, branchedirektøren i Dansk Byggeri og branchedirektøren i DI Træ- og Møbelindustri følgende om forslaget om lovpligtig indbrudssikring. »En anden konsekvens af lovkravet vil være, at traditionelle danske og specielt træbaserede vindues- og dørprodukter formentligt vil blive ulovlige. Det skyldes, at nogle meget traditionelle danske produkttyper brugt i århundreder ikke umiddelbart kan leve op til EU-standarder for indbrudshæmmende produkter.« Med krav om indbrudssikring vil man med andre ord kunne risikere udfasning af f.eks. dannebrogsvinduerne, der som bekendt er et af vartegnene for vores stolte byggekultur. Er det virkelig det, man vil fra forslagsstillernes side? Vil vi bygge, som man gør i Tyskland og England, med vinduer, der åbner indad, uden flere fag og uden de karakteristiske hasper og med rammer af aluminium stedet for af træ? Man kan prøve at forestille sig den type vinduer på en klassisk dansk murermestervilla, som der findes rigtig mange af, og som også er en stil, der er populær for nybyggede huse. I debatindlægget fra Jyllands-Posten vurderes det herudover, at den foreslåede ordning vil sætte 2.000-3.000 arbejdspladser i Danmarks yderregioner på spil. Det vil særlig ramme små og mellemstore virksomheder, der ikke har råd til at omstille deres produktion og udvikle dokumentation for, at deres produkter lever op til de nye krav. Det mener vi i regeringen ikke er vejen frem. Hvis man så også skal se lidt nærmere på kravet om indbrudssikring, er det vigtigt at holde sig for øje, at antallet af indbrud ikke er ens over hele landet. Der er derfor heller ikke det samme behov for særlig sikring overalt. Det foreslåede krav om indbrudssikring vil dog ramme alle; også dem, der bor et sted med meget lav en risiko for indbrud. Samtidig er det ikke altid nok at forsinke en indbrudstyv i 3 minutter, hvis vedkommende ellers forbliver uopdaget. I rapporten fra Det Kriminalpræventive Råd fra den 5. maj 2017 om det danske indbrudsniveau set fra et internationalt perspektiv, peges der da også på, at Danmarks mange parcelhuse omkranset af hække giver rigtig gode vilkår for indbrudstyvene, da tyvene er svære at opdage. For den type boliger giver det formentlig mere mening at få alarmsystemer. For den borger, der ikke ser et behov for særlig sikring eller hellere vil sikre sit hjem ved at installere et alarmanlæg, vil 5.000 kr. for indbrudssikrede døre og vinduer være en væsentlig ekstra udgift, uanset hvad byggeriet i øvrigt koster. Beløbet på de 5.000 kr., som er nævnt i forslaget, må derudover betragtes som et minimumsbeløb for traditionelle parcelhuse, og et krav om indbrudssikring kan medføre endnu større ekstra omkostninger, hvis man ønsker at bygge med afsæt i andre løsninger end de helt standardiserede. Derudover må man også huske på, at man kan tegne indboforsikring, og at forsikringsselskaberne ved deres prissætning har mulighed for at foretage en risikovurdering af ejendommen. Regeringen mener altså, at det helt grundlæggende må være op til den enkelte boligejer selv at vurdere behovet for indbrudssikring, navnlig set i lyset af beliggenheden og dermed indbrudsrisikoen og de alternative sikringsmuligheder, der foreligger. I forlængelser heraf mener regeringen således, at det må stå ejeren af en traditionel murermestervilla frit for at bibeholde dannebrogsvinduet, hvis det er det, der foretrækkes. Herudover vil kravet om indbrudssikring ikke kun pålægge boligejere, men også erhvervslivet betydelige byrder, og det kan vi ikke støtte. Tak for ordet. **Spørger**: Når vi snakker kriminalitetsbekæmpelse, er der tit en diskussion her i Folketinget, hvor det handler om mere straf, og hvor der ikke i høj nok grad er fokus på forebyggelsen. Her har vi jo faktisk et område, hvor der er meget stor enighed blandt aktører og organisationer, der beskæftiger sig med forebyggelse, i forhold til, hvad vi kan gøre for at forhindre indbrud, f.eks. Det Kriminalpræventive Råd, som jo også anbefaler en løsning, hvor man laver nogle ændringer af bygningsreglementet, sådan at der bliver en minimumstid for, hvor lang tid det vil tage at bryde ind i et hus. Det er rigtigt, at der er nogle typer byggerier, og det nævner ministeren, som kan være ældre eller andet, hvor det er nødvendigt, at man har en eller anden form for dispensationsordning. Det kender vi jo også i dag i forhold til ældre bygninger, hvor der kan være dispensationsmuligheder i forhold til energikrav og andre ting. Så hvis et forslag som det her indebærer en sådan model for en dispensationsordning, f.eks. i forhold til ældre byggeri, vil det, der ligger i forslaget, grundlæggende være en god ting set med ministerens øjne? **Minister**: Det ville da være bedre end det, der ligger nu, men det ville efter min mening ikke være godt. Det skyldes da også, at der er nybyggerier, hvor folk gerne vil efterstræbe et traditionelt udseende af deres hus frem for et moderne udseende af deres hus. Så også i nybyggeri kan man have lyst til at have de vinduer, som er populære i en murermestervilla. Jeg synes virkelig ikke, at hverken Spørgeren eller Parti_A eller SF skal have lov til at forbyde folk at bygge et hus, der ser ud, som deres farmors hus gjorde, hvis det er den drøm, de har. **Spørger**: Det vil vi heller ikke, og vi tror på det, bl.a. fordi vi kan se, at der er vinduesproducenter i f.eks. Holland og Storbritannien, som er i stand til at producere vinduer, som lever op til de krav, som der er indført der, og som samtidig også fungerer både i forhold til større renoveringer, men også ved nybyggeri. Jeg må indrømme, at jeg synes, at når vi snakker om meromkostninger på omkring 5.000 kr. ved f.eks. et nyt parcelhus til omkring 2 mio. kr., er vi nede i meget små beløb, som kan betyde meget i forhold til den kriminalitetsbekæmpelse, der ligger i det her forslag, nemlig forebyggelse. **Minister**: Nu forstår jeg det ikke rigtigt, fordi i det første spørgsmål sagde Spørgeren, at der nok var behov for en dispensationsordning for ældre huse, hvis man der fortsat gerne ville have gammeldags vinduer, når man skulle renovere. Hvis man bare kunne lave nye vinduer, der ser ud som de gammeldags vinduer, så var den dispensationsordning jo ikke nødvendig. Men nu mener Spørgeren pludselig, at når det er nye huse, er det slet ikke nødvendigt med en dispensationsordning for at bruge gammeldags udseende vinduer. Der synes jeg der er lidt modstrid. Men helt principielt: Når der er meget stor forskel hen over landet på indbrudsrisiko i huse, hvorfor skal man så have de samme stramme regler overalt, når der nogle steder ikke er brug for de stramme regler?
[56126] **Minister**: Tak, formand, og ikke mindst tak for ordene fra ordførerne om redegørelsen. Det, vi tilsyneladende er enige om, er, at god forskning er vejen til både et rigere og klogere land. Men hvad kræver fremragende forskning egentlig? Set fra mit bord kræver det talent og ikke mindst, som også Spørgeren var inde på, fokus på kvalitet, og så kræver det mod, nemlig mod til at stille spørgsmål, som ingen har stillet før, mod til at eksperimentere, så nye opfindelser kan opstå, mod til at sætte sejl mod ukendt hav, for fremtiden hører de modige til. Derfor skal vi, som det også er sagt, selvfølgelig kigge på, om det er sandt, at vi har fået moderne barrierer, som står i vejen, i forhold til hvordan det var. Vi har mange eksempler på modige forskere i Danmark. Det er forskere, der har turdet miste fodfæstet og har vist, at det var umagen værd. Det er navne som Bohr, Ørsted og Inge Lehmann – for blot at nævne enkelte eksempler. Inden for hvert deres felt, atomfysik, elektromagnetisme og seismologi, turde de tale samtiden midt imod, turde tale Roma midt imod og gå nye veje. Derved skabte de resultater for fremtiden, og det er også vores opgave. Den opgave løser vi ved at give forskerne gode rammer, så modig forskning er mulig. Det er vigtigt for vores ambition om at være et tænkende og velstående land i en verden, der er i konstant forandring, og det er afgørende i en tid, hvor fremtiden er uforudsigelig, at skabe rammerne for at gribe den fremtid og gøre den til vores. Robotteknologi, droner, store datamængder og kunstig intelligens er alt sammen muligheder, som kan skabe ny vækst og nye chancer, men som selvfølgelig også sine steder tegner bekymrende perspektiver op. Vi skal turde gribe de muligheder, som de digitale teknologier bringer med sig. Vi skal gå ind i den fjerde industrielle revolution med åben pande og med mod. Vi skal lære af de allerbedste internationalt, og vi skal konstant stræbe efter endnu bedre og endnu stærkere ideer og endnu mere innovation. Derfor investerer vi også meget, en formue, i forskning og innovation, og ikke mindst er det så også i denne tid vigtigt at have fokus på at øge kvaliteten af forskningen. Det er derfor, vi arbejder på at styrke forskningens værdi i samfundet, bl.a. gennem et endnu stærkere samspil mellem erhvervsliv og offentlig forskning, men det er til gengæld vigtigt, at det her ikke prædeterminerer rammerne om det, for så duer det hele jo egentlig ikke. Lad os begynde med investeringerne, som jo har været berørt af forskellige ordførere. Det er egentlig en lille smule ærgerligt, at det altid er omdrejningspunktet, for så meget er det jo trods alt ikke, der skiller os ad, men uanset hvad er vores ambitionsniveau højt. Vi investerer 1 pct. af BNP i forskning og udvikling, og i 2017 har Danmark, som det er sagt flere gange, altså afsat knap 22 mia. kr., nemlig 21,6 mia. kr., til forskning og udvikling. Vi er i toppen i OECD, når det gælder offentlige investeringer i forskning og udvikling, og forskning og innovation er en dansk styrkeposition. Det bekræfter de nyeste tal fra forskningsbarometeret 2016. En ting er, at danske forskere ligger meget højt, når man ser på billedet af, hvilken forskning der citeres mest i OECD, men vi ligger også nummer tre, når man måler på antallet af citationer af videnskabelige publikationer. Det vidner om en højt anerkendt og højt kvalitetsbåren dansk forskning. For det andet er vores forskningsproduktion høj. Her ligger vi som nummer to, når man måler på antallet af videnskabelige publikationer. Det er kun Schweiz, der producerer flere videnskabelige publikationer pr. indbygger end Danmark. Sidst, men ikke mindst, har Danmark den højeste andel af publikationer, der udgives i samarbejde med erhvervslivet. Danmark klarer sig også godt på innovationsområdet. Vi er det tredje mest innovative land i Europa efter Schweiz og Sverige i henhold til EU's Innovation Union Scoreboard. Så uanset hvordan man vender og drejer det, må udgangspunktet for en debat om det her være stolthed over dansk forskning. Men der er selvfølgelig ingen roser uden torne. Der er også udfordringer. Ser man på erhvervslivets investeringer i forskning, kan man se, at Danmark ligger på en tiendeplads i OECD. Det er som bekendt virksomhederne, der driver væksten i Danmark, og derfor er det afgørende, at vi også har et modigt erhvervsliv, som er parate til at investere og ikke mindst har rammerne til at investere i forskning og udvikling. Jeg er optaget af, at forskningen bliver spredt, både i virksomhederne og i vores samfund, for danskerne skal have glæde af den videnskab, forskningen frembringer, hvad enten det måtte være i form af nye produkter, ny medicin eller ny viden, der hjælper os med at forstå den verden, vi lever i. Derfor ønsker regeringen at tage aktivt del i udviklingen af en mere åben videnskab, såkaldt open science. I dag deles data og informationer lynhurtigt gennem internettet. Det skal vi udnytte. Det er vores mål, at alle offentligt finansierede videnskabelige artikler skal gøres frit og gratis tilgængelige senest i løbet af 2020-2022. Det vil lette forskernes adgang til andres forskning og øge den samlede effekt, og i sidste ende vil det komme almindelige borgere til gavn. Forskningens Døgn er også et initiativ, som får forskningen og fremtiden helt ind i stuen hos den menige dansker. I 2016 udvidede vi for første gang Forskningens Døgn fra at vare 3 døgn til at vare 1 uge – det kan så også være, at man skulle overveje navnet. Rekordmange danskere fik mulighed for at lege med på forskningens legeplads. Det var en kæmpe succes. Flere end 75.000 danskere gæstede Forskningens Døgn. I 2015 var der 64.000. Antallet af arrangører blev næsten fordoblet – det er nu mere end 600 arrangementer og foredrag fordelt ud over hele landet – med andre ord: forskningsformidling, når den er bedst. Vores forskningsinvesteringer skal altså skabe værdi og vækst, og derfor har vi nedsat et tværministerielt udvalg, der skal undersøge effekten af vores forskningsindsats. Hvad er de samfundsøkonomiske gevinster, og hvordan er de karakteriseret? Og hvilken betydning har forskningsinvesteringerne for samfundsøkonomien via de lange videregående uddannelser? Det er spørgsmål, som udvalget søger svar på, og uagtet hvor man står henne i det politiske billede med hensyn til forskningen, ja, så kan det jo være sund fornuft at få afklaret, hvordan landet ser ud. Vi skal blive endnu bedre til at skabe samspil mellem forskning, virksomheder og samfundet i hele Danmark, så regeringen har med en række initiativer i 2016 forsøgt at gribe fremtiden og gøre den til vores. Jeg vil ikke nævne dem alle, men blot fremhæve nogle vigtige: I maj vedtog Folketinget en ny lovgivning om flyvning med droner, og i september trådte de nye regler i kraft. Reglerne gør det klart, hvem der må flyve med droner hvor og hvornår – og hvorfor er det vigtigt? Dronerne kan noget, som vi har brug for. De kan overtage en lang række farlige og krævende opgaver, som tidligere er blevet udført manuelt. De sparer med andre ord tid og penge. Det gælder inden for Rigspolitiet, hvor politifolk bruger droner til at skabe overblik over gerningssteder; det gælder i beredskabet, hvor droner er med til at redde liv ved brande og andre ulykker; og det gælder inden for fiskeri, hvor droner kan afsløre ulovlige ruser i danske vandløb. Så dronerne kan altså skabe mere tryghed, kan skabe øget produktivitet – det er jo alt sammen godt. Med vores dronelov og Danmarks nationale dronestrategi, som den tidligere regering præsenterede i september, har vi givet dronerne en flyvende start og sat rammerne for, at forskere, studerende og virksomheder kan gribe mulighederne. 2016 var også året, hvor vi blev klogere på nogle af fremtidens vigtigste forskningstemaer. Gennem initiativet Forsk 2025 spurgte vi omverdenen, hvilke forskningsområder de synes skal præge fremtidens forskningslandskab. Der var 476 modige forslag om alt fra fremtidens byggeri, forebyggelse af sygdomme til forskning i materialer. Viden er det, vi skal leve af. Derfor skal vi have et godt grundlag for at prioritere de mange millioner kroner, vi bruger på strategisk forskning. Vores investeringer skal kaste værdi af sig for alle i vores samfund, og de skal foretages på baggrund af solid viden. Det får vi med Forsk 2025-kataloget, der kommer senere på året, og dermed tager vi endnu et skridt på vejen mod nye muligheder for Danmark. Lad mig slutte et helt andet sted, langt ude i galakserne, fjernt fra kloden, fædrelandet og Christiansborg. 2016 var året, hvor Danmark fik sin første rumstrategi, en fascinerende størrelse. Rummet kan gøre os klogere på alt lige fra stjerneskud til sorte huller, fra tyngdekraft til tid, fra solsystemer til supernovaer. Men rummet handler ikke kun om opdagelse og ny viden. Det er også konkret teknologi, arbejdspladser og indtjening. Rumerhvervet vil vokse i de kommende år, og med vores rumstrategi giver vi universiteter og virksomheder rammen til at udnytte de muligheder, som teknologien bringer med sig. Med strategien går vi fra at se rummet som et vidensprojekt til også at se det som et vækstprojekt. Det er afgørende, hvis vi vil gribe fremtiden og gøre den til vores, at bringe væksten til Danmark, ikke mindst på grund af den pointe, som flere ordførere har fremhævet, at bringer vi vækst, bringer vi også flere midler, og således har vi en god cirkel. Vi ender tilbage, hvor vi begyndte, ved modet til at skabe forandringer, som gavner fremtiden, modet til at gribe de muligheder, som de digitale teknologier bringer med sig, modet til at gå ind i den fjerde industrielle revolution. Årets forsknings- og innovationspolitiske redegørelse viser, at vi er på vej, men at vi selvfølgelig kan blive endnu bedre. Og som ny fremtidsminister håber jeg, vi kan fortsætte det gode samarbejde på forskningsområdet i året, der kommer. Jeg håber, at vi har modet til at samarbejde om at skabe de bedste vilkår for forskning, innovation og udvikling, så vi sammen kan gøre 2017 til fremtidens år. **Spørger**: Tak for det. Ministeren fremhæver nu i sin tale, og det sker også i redegørelsen, at Danmark er blandt de lande, der investerer mest i offentlig forskning, og at Danmark i øvrigt også bruger flest penge, altså på offentlig forskning som andel af BNP'et. Men jeg vil gerne fastholde også det, som jeg sagde i min tale, om ikke ministeren er enig i, at det ville være mest relevant at sammenligne med regioner, der har et velstandsniveau på niveau med Danmark, når vi skal foreholde os, hvordan vi ligger i den internationale sammenligning. Så ser det jo ligesom langt mindre imponerende ud end det, som ministeren vælger at fremhæve her i sin tale, når han bringer OECD på banen. Så mit spørgsmål er kort og godt: Er det sådan, at regeringen ikke er på vej ned ad den forkerte vej, hvad angår investeringer i forskning og innovation, når det nu er, at vi anvender de rigtige tal til at sammenligne os med? **Minister**: I givet fald det er den beregningsmetode, som Spørgeren vil anføre, gør den milliard, som vi står her og diskuterer, jo ingen forskel. Så er det jo ikke den, der flytter noget. Så vil jeg sige, at så er det, tidligere ministre, også fra fru Mette Reissmanns regering, har stået heroppe og sagt, jo en hel anden boldgade at spille på. Jeg tager udgangspunkt i det, som er tilgængeligt i forhold til statistikkerne, og jeg vil gerne understrege, at jeg bestemt mener, at der finder verdensklasseforskning sted i Danmark, og at vi kan være stolte af den indsats, der ydes. Kan man så altid ønske sig mere? Ja, i sagens natur. Men hvad definerer egentlig nok? Det synes jeg måske mangler en lillebitte smule i den her debat, for det er nemt at stå og sige, at man skal give mere, men hvis man ikke selv vil definere hvor meget mere, og hvor man i øvrigt vil finde pengene, er det lidt vanskeligt. Det er i hvert fald en ny parameter for mig, hvis det er det, vi skal til at begynde at bedømme Danmark på, og det gælder, uanset hvilken regering der har siddet de sidste mange år. **Spørger**: Men okay, så det er altså størrelsen, vi diskuterer, formuens størrelse, kan jeg nu så forstå. Lad os så bare tale om den milliard, der er til forskel på dengang, hvor Parti_As sammen med Parti_C havde regeringsmagten, for det er jo en milliard. Jeg er helt overbevist om, at hvis vi spurgte på landets uddannelses- og forskningsinstitutioner i dag, om det vil gøre en forskel, svarer de et klart og rungende ja. Ministeren siger jo også i sin tale her i dag, at han vil skabe gode rammer for forskningen og den fremtidige forskning. Det er jeg jo enig med ham i, men jeg synes bare, at vi mangler et svar på, hvordan ministeren synes at der kan skabes gode rammer for danske forskere, når regeringen vælger at spare 1,3 mia. kr. i 2016 og i øvrigt viderefører den samme besparelse i 2017, for det er jo størrelsen, det kommer an på, hr. minister. **Minister**: Det kunne give anledning til en lang kommentar! For jeg er måske lidt ked af at høre det, men lad det være. Nu skal det hele jo ikke være platituder. Jeg vil sige, at jeg i og for sig synes, at det er en tilbageskuende måde at betragte tingene på, for hvad er den egentlige problematik? Den egentlige problematik har jo været, at den økonomi, der har været til rådighed samlet set fra det politiske flertal, som har taget ansvar for dette lands politik, ikke har været tilstrækkelig til at garantere den milliard, som Spørgeren taler om. Men der er så nogle politikere, som tager på sig, at man gerne vil fremme vækst, sådan at der kan komme flere penge inden for 1-procentsmålsætningen. Fremadrettet vil jeg da sige, at det stensikkert kan skabe flere penge til forskning og innovation end en diskussion om 1 milliard eller ej.
[104063] **Spørger**: Tak for det. Der begynder at komme meldinger fra skoleledere om bekymrede forældre, der hører deres skolebørn tale med stor bekymring om, hvad mor og far tjener, og hvad det kommer til at betyde, i forhold til om man kan komme til at gå på et gymnasium, på en ungdomsuddannelse sammen med ens kammerater. Hvad gør ministeren sig af tanker om, hvad det her betyder for børns trivsel og læring, når det her med, at man inddeler børn efter, hvad mor og far tjener – for lidt eller for meget – kommer til at fylde så meget i børns bevidsthed, som det jo gør med den lovgivning, som Parti_A vælger at presse igennem her? **Minister**: Som jeg har nævnt tidligere, boede jeg på Frederiksberg, da mine børn startede i skole. Der har man lavet skoledistriktet på en måde, hvor man blander de børn, der kommer fra det område, der hedder Stjernen, som er et almennyttigt boligbyggeri, med børnene, der bor i de villaer og ejerlejligheder, der ligger ovre på den anden side af gaden, for at få et balanceret skoledistrikt. Fordi det er sådan i folkeskolen, at man altid har blandet børn, som kommer fra forskellige boligområder, for at få balancerede skoler, så er det jo en problemstilling, som børnene har været vant til, lige fra de startede i 0. klasse, og som de derfor også er vant til at tackle. Så jeg har stor tillid til, at eleverne er rigtig gode til at håndtere det, fordi det lægger sig så tæt op ad den danske skoletradition med at fordele på den her måde. **Spørger**: Der bliver jo sådan set ikke svaret på det, jeg spørger om. Der bliver svaret på noget helt andet, der handler om, at man har distrikter i folkeskolerne, men det er jo ikke det, der er blevet lagt op til her. Det er ikke det, der ligger i lovforslaget. Her ligger en inddeling af børn og unge efter forældrenes indtægter, altså om mor og far tjener for lidt, eller om mor og far tjener for meget. Det er jo ikke noget, der giver tryghed. Det er jo ikke noget, der giver klarhed. Det er jo derfor, børn og unge begynder at gå og tale med hinanden om: Gad vide, om vi to kan komme til at gå i gymnasiet sammen. De spørger hinanden: Tjener din mor for meget, eller tjener hun for lidt? Det er da et mærkeligt menneskesyn, Parti_A har i den her sag. **Minister**: Altså, der ligger jo i hvert fald den vildfarelse i præmissen for spørgsmålet, at man siger, at de unge ved det i dag, altså om de kommer til at gå i gymnasiet med hinanden. Nu har jeg selv en knægt, der starter i 9. klasse efter ferien. De aner jo ikke, om de kommer til at gå i gymnasiet med hinanden, for de ved ikke, om de kommer ind på Nørre G, om de kommer ind på Falkonergården Gymnasium, eller om de kommer ind på Frederiksberg Gymnasium. Det ved de jo ikke. Så selv hvis de søger ind de samme steder, vil de jo ikke med de regler, der gælder i dag, kunne vide, om de kommer ind eller ej. Det gør de heller ikke med de nye regler. Derfor kan man ikke være sikker på at komme ind samme sted som ens venner. Så vil jeg også sige, at de unge er pinligt klar over, hvor stor prisforskellen er på at bo i det ene boligkvarter i forhold til det andet boligkvarter i København. Så på den måde tror jeg sådan set ikke der er noget nyt i forhold til den del.
[54706] **Spørger**: Tirsdag den 22. november blev to ramt af skud ved Magasin i Lyngby, og det er det seneste af en lang række af bandeskyderier. Det er uacceptabelt, vi skal ikke finde os i, at bander og kriminelle skyder i vores gader. Vi skal bekæmpe organiseret kriminalitet, og vi skal lukke for deres finansieringskilder, uanset om det drejer sig om handel med stoffer, ulovlig handel med våben eller menneskehandel. I forhold til kampen mod rocker- og bandekriminalitet mener Parti_G generelt, at man i kampen mod rockere og andre bander skal sætte ind med forebyggelse, exitprogrammer og sociale tiltag. Vi er i dag langtfra gode nok til at forhindre, at unge mennesker rekrutteres til banderne, og det er samtidig stadig for svært at forlade det kriminelle miljø, også selv om man gerne vil. Men selvfølgelig – og sådan skal det altid være – skal kriminelle også straffes for deres kriminalitet. Det kan der selvfølgelig ikke være nogen som helst tvivl om. I den bandepakke fra 2013, som den tidligere regering vedtog, lægges der meget vægt på strengere straffe, og der afsættes relativt få penge til exitprogrammer og forebyggende arbejde. Der er gode elementer i pakken, og der er dårlige elementer. Forslaget dengang indeholdt samlet set 50 mio. kr., og der var strafskærpelser for 22,5 mio. kr. Vi mener, at man i højere grad skulle bruge pengene på det forebyggende arbejde, specielt når det nu halter så meget, som det gør. Når vi snakker forebyggende arbejde, snakker vi SSP-samarbejde, vi snakker socialrådgivere, vi snakker en tidlig indsats i folkeskolen osv. Vi har i øvrigt set det forebyggende arbejde halte gevaldigt efter det politiforlig, som et stort flertal her i Folketinget vedtog i 2011 – det var faktisk alle partier undtagen Parti_G – og som jo betød, at man skar antallet af betjente ned fra 11.100 til omkring 10.600. Den besparelse har bl.a. resulteret i, at der er to ting, der virkelig har måttet lide i politiet. Det ene er det forebyggende arbejde, som jeg netop har nævnt, og det andet er politiets indsats i forhold til indbrud, hvor vi også har store udfordringer for tiden. En satsning på strafskærpelse har en tendens til at blive populistiske hovsaløsninger, som ikke har nogen dokumenteret effekt. Tværtimod kan strafskærpelse over for unge mennesker i kanten af rocker-bande-miljøerne føre til, at de ryger ind i en decideret forbryderskole i et lukket fængsel i stedet for at komme ind i et forløb, som kan føre dem ud af miljøet. Vi vil også gerne deltage i forhandlinger hos den nye justitsminister, og det, som vi ønsker, er at få et særligt strafspor for førstegangskriminelle i rocker-bande-miljøet – et strafspor, der fører i retning mod exit og resocialisering i stedet for vejen direkte ind i den hårde kerne via en forbryderskole i en afdeling for rockere og bandemedlemmer i et lukket fængsel. Det særlige strafspor skal indebære sociale foranstaltninger og såkaldt genoprettende handlinger, som i højere grad giver en forståelse af, hvilke konsekvenser kriminaliteten har, f.eks. ved at man rydder op efter hærværk eller hjælper den person, man har stjålet en bil fra. Effektive exitprogrammer er desuden et vigtigt element for Parti_G, i vores tilgang til området. Der skal være gode muligheder for, at kommunerne kan anvise bandemedlemmer i exitprogrammer en bolig og et arbejde, om nødvendigt i den anden ende af landet. Det er vigtigt, at alle rockere og bandemedlemmer, som viser en reel vilje til exit, hurtigt får effektiv hjælp. I den forbindelse har jeg et forslag til vedtagelse, som jeg vil læse op, fra vores side, for vi vil nemlig også gerne deltage i forhandlinger. Det lyder kort og godt: Forslag til vedtagelse »Folketinget pålægger regeringen inden den 23. december 2016 at indkalde til forhandlinger med henblik på, at der kan igangsættes yderligere initiativer mod rocker- og bandekriminalitet.« (Forslag til vedtagelse nr. V 14). **Spørger**: Tak. Rocker- og bandekriminaliteten bliver stadig mere og mere forrået. Der skydes i gaderne, og tilfældige forbipasserende er ofre for en stigende og hæmningsløs brutalitet. Det er så åbenlyst uacceptabelt, at det næsten er banalt at sige det. Derfor skal der selvfølgelig gøres noget. I forbindelse med aftalen om finansloven for 2017 har Folketingets fire blå partier besluttet at hæve minimumsstraffen for besiddelse af skydevåben fra 1 til 2 år, og regeringen igangsætter en række initiativer for at sikre en tættere efterforskning af rocker- og bandekriminaliteten og det miljø, som er omkring den. Der etableres en større efterforskningsgruppe på tværs af de storkøbenhavnske politikredse med henblik på at sikre en tæt koordinering af efterforskningerne af drab og drabsforsøg. Rocker-bande-miljøerne er tværnationale, og for at bekæmpe dem på tværs af grænserne er det også oplagt at gøre brug af Europol i en forstærket indsats mod de kriminelles hærgen i Europa. Derfor er det selvfølgelig afgørende, at vi sideløbende med at opgradere de nationale indsatser mod rocker- og bandekriminaliteten også sikrer, at Danmark fortsat forbliver en del af Europol, også efter den nye forordning træder i kraft i maj næste år, og det er set fra Parti_Hs synsvinkel en forpligtelse og et ansvar, der sådan set påhviler os bredt i Folketinget. Så skal vi have lavet en rocker-bande-pakke III, hvor vi også sætter ind på den lange bane. I Parti_H glæder vi os til drøftelserne om en sådan ny pakke, og idet den tekst, som er fremlagt af Parti_F og Parti_A, meget fint også opridser regeringens intentioner på det her område, støtter vi den tekst, som er lagt frem af de to partier, og jeg skulle hilse fra Parti_D og sige, at det gør de også. **Spørger**: Jeg har et spørgsmål i forhold til forslaget til vedtagelse, og hvad der egentlig er Parti_Hs politik på området, for en af sætningerne drejer sig om udvisning af udenlandske bandemedlemmer. Det er jo sådan, at der i dag er folk i Danmark, som er kommet hertil som meget små – det kan være som 3-årige – og som har været her hele deres liv, men som af forskellige årsager ikke har fået statsborgerskab, fordi det er meget svært at få statsborgerskab i Danmark. Og det kan jo være, at de tilhører en gruppe af mennesker, som visse partier i det her Folketing ønsker at udvise, på trods af at det ikke er muligt på grund af den europæiske menneskerettighedskonvention og reglerne om familiens enhed. Så skal den her formulering forstås, som om man fra Parti_Hs side ønsker et konventionsbrud og et opgør med den europæiske menneskerettighedskonvention på den måde, som Parti_F f.eks. ønsker det? **Ordfører**: Nej, sådan skal det ikke forstås. Det er god og velkendt politik i Parti_H, at vi ønsker, at kriminelle udlændinge mere effektivt skal kunne sendes ud af landet, men det er også vores politik, at man selvfølgelig skal overholde de internationale forpligtelser, man har. Vi er sådan set tilhængere af, at man har en solid international retsorden, for Parti_I til det er jo, at man har et internationalt ragnarok, og vi kommer aldrig til at stå på mål for, at Danmark bliver et land, der udviser mennesker til f.eks. tortur. Så det er selvfølgelig inden for rammerne af de forpligtelser, som vi har indgået. Det er jo også ud fra et liberalt og ud fra et humanistisk synspunkt det rigtige at gøre, så det er inden for rammerne af de konventioner. **Ukendt**: Skal det så, når Parti_B som regeringsparti giver udtryk for, at konventionerne skal udfordres på lige præcis det her område, forstås sådan, at det ikke er Parti_Hs holdning? **Spørger**: Nu er det jo sådan, at Parti_H også er blevet et regeringsparti – det er jeg helt sikker på at Parti_Gs ordfører har bemærket – og vi mener også, at konventionerne skal udfordres. For de er på en række områder forældet i forhold til den tid, de blev skrevet i, og intentionen med at gøre det er jo sådan set at opretholde en international retsorden. Jeg er bekymret for, at der med de udfordringer, der er i den konkrete verden – altså i virkelighedens verden, navnlig i forbindelse med flygtninge- og migrantkrisen – og med den politiske opfattelse, der er i de lande, som har tilsluttet sig konventionen, også i et land som Danmark, som jo har været primus motor og også internationalt har været fortaler for opretholdelsen af menneskerettigheder, er nogle tolkninger i konventionerne, som gør, at den folkelige opbakning til dem lige så stille smuldrer. Derfor er det sådan set et udtryk for rettidig omhu, at man vil reformere konventionerne, så vi sikrer, at vi fortsat har en international retsorden.
[10680] **Spørger**: Tak. Ordføreren nævner flere gange, at der er kommet flere penge til området, og derfor har det fået et løft. Det kommer jo helt an på, hvor mange flere opgaver området skal løfte samtidigt, om der reelt er flere penge til området. Er det helt forbigået ordførerens opmærksomhed, at rigtig mange kommuner melder ud og siger, at de bliver nødt til at lave serviceforringelser, fordi det er så svært at få budgettet til at hænge sammen, at det er nødvendigt at reducere på den pleje og omsorg, der er til de ældre i kommunen? Er det helt forbigået ordførerens opmærksomhed? **Ordfører**: Nej, det er det ikke, men det glæder mig da, at også Parti_As ordfører sætter fokus på, at der er tilført flere penge til ældreområdet, så der er mere at gøre godt med, og så man har nogle muligheder for at prioritere det. Så kender vi jo godt den sang, der er om det, nemlig at man skal skære ned, men vi ved jo også, at budgetterne hvert eneste år kun er gået en vej, og det er opad, og så skal man selvfølgelig have det til at hænge sammen og få det i balance. Men vi kan bare konstatere, at den balance finder sted på et stadig højere niveau. Så der er flere penge, ja, og det synes jeg da var godt at få bekræftet. **Spørger**: Det er jo en utrolig mistillid, ordføreren tilkendegiver over for kommunalbestyrelserne, altså at det bare er sådan et spilfægteri, som de opfører for os her i forbindelse med budgetlægningerne, og at de ikke er kommet i tanker om nogle af de her – for mig at se lidt vanartede ideer – fordi de er så hårdt presset på økonomien. Men det er altså ikke noget, der betyder noget. Det er bare, fordi de har sådan en leg i gang. Ordføreren mener altså, at de har rigeligt med penge at gøre godt med. Jeg noterede mig også, at ordføreren sagde, at det er kommunernes ansvar, at pengene er til rådighed, men det er vel også regeringens, Folketingets, ansvar, at der er penge til rådighed på finansloven, sådan at man kan fastholde et serviceniveau. Jeg synes stadig væk, at ordføreren bør sige, hvad han mener om, at de her kommunalbestyrelsesmedlemmer ømmer sig og siger, at det her er for svært. **Ordfører**: Jamen fra Folketingets side har vi helt naturligt et ansvar for, at der er nogle samlede økonomiske rammer til rådighed i kommunerne, så de kan løfte de opgaver, de er blevet pålagt, og som jeg også sagde i min ordførertale, glæder jeg mig over, at de rammer faktisk er udvidet. Vi har faktisk danmarkshistoriens suverænt største kommune- og velfærdsbudgetter nogen sinde, og det var det, jeg mente med ordene, at der er lidt spil omkring det. Fra kommunal side vil man selvfølgelig altid gøre, hvad man kan, for så at sige at få kradset så mange kroner som muligt over på sin side af bordet i en forhandling, sådan er det. Men jeg kan da glæde mig over, at resultatet så også er blevet, at der er gode rammer til rådighed for de ældre. For så vidt angår det med tilfredsheden, om der nu skal være én ret eller to retter, er det, det handler om, jo, om der er fuld forplejning, og om det er sund, næringsrig kost. Det er det, vi har stillet krav om og har forventning om her fra Folketingets side, og det er det, der er forventningerne til det. Er man så ikke tilfreds med det konkrete madtilbud, man får i den enkelte kommune, og her måske oven i købet et enkelt sted, jamen så er det jo lige præcis på det kommunale bord i den konkrete kommune, man skal servere den diskussion.
[97832] **Spørger**: Jeg skal bare spørge, om der foreligger nogen beregninger på, hvor meget det her kan risikere at øge grænsehandlen med elektronikprodukter, smartphones, iPads osv. **Ordfører**: Det lyder som noget, der egner sig bedre til et skriftligt spørgsmål til ministeren end til en ordfører. Men jeg vil nu generelt ikke være bekymret for, at det vil øge grænsehandlen, al den stund – og det er jo en personlig vurdering – at jeg sådan set ikke tror, at det her nødvendigvis kommer til at føre til højere priser på produkterne. **Spørger**: Det plejer afgifter jo at gøre. Hvis man lægger en afgift på 45 kr. på, må man alt andet lige også forvente, at prisen stiger med 45 kr., og det er jo et område, der er meget prisfølsomt, hvor folk bruger PriceRunner og alt muligt andet til at finde ud af, hvor de kan få varen billigst. Så hvis det her bare betyder, at vi sender en masse handel væk fra Danmark og til Tyskland, som det for en stor dels vedkommende nok vil blive, er det jo måske ikke verdens smarteste forslag. **Ordfører**: Derfor må vi jo selvfølgelig også følge den del af det, men man skal bare huske, at eksempelvis Tyskland også har indført en ordning og er underlagt den samme EU-lovgivning som os. Men jeg har ikke nogen tal på det, og det vil nok også være svært at anslå, fordi vi jo ikke ved, hvad det kommer til at betyde for prisen på produkterne. Om det kommer til at gøre en forskel, eller om provenuet for dem, der har produceret eller solgt telefonen, vil blive mindre, vil tiden jo vise. **Ordfører**: Tak for det. En ting, man i hvert fald kan være sikker på, er, at den teknologiske udvikling går hurtigere end den politiske udvikling. Vi lader, som om der er rigtig mange mennesker, der downloader film osv. og har det liggende på diverse medier, og jeg er med på, at regeringen og at vi alle har opdaget, at det ikke længere er kassettebånd og vhs-bånd, der sådan fylder mest, og at dvd'er og cd'er nok også er på vej ud, men det er kun 15 pct. af brugerne, der overhovedet lægger musik og film osv. ned på det, man kalder lagringsmedier i det nye lovforslag. Parti_B er ikke tilhængere af at gøre det dyrere at være dansker, i hvert fald hvis man som dansker har tænkt sig at investere i en smartphone, en computer, bærbar eller stationær, og det er der nok en ret stor del af os der har. Vi er modstandere af at gøre det dyrere at være dansker, og vi er også modstandere af at øge grænsehandelen. Selv om Parti_As kulturordfører ikke kunne sige noget om grænsehandelen og også havde en eller anden formodning om, at det nok slet ikke ville betyde, at priserne steg, må jeg sige, at fra Parti_Bs side er vi bekymret, for vi føler os forholdsvis overbevist om, at når man lægger så forholdsvis stor en afgift på produkter, vil produkterne også stige i pris, og det vil betyde, at en stigende andel af de her telefoner m.v. vil blive købt uden for Danmarks grænser, og det vil være rigtig, rigtig ærgerligt. Det er en branche, som er meget prisfølsom, fordi forbrugerne går efter, hvor de kan finde det billigst. Og selv om det kun er 20, 30, 40, 50 kr., der er at spare, er det altså noget af det, som internethandel jo kan, nemlig gøre det muligt, at man meget hurtigt og nemt kan sammenligne priser og så bestille det over nettet. Også af den grund er vi bekymret. Endelig er vi bekymrede over, at det samlede provenu, man har lagt sig på, er så højt i forhold til det provenutab for de udøvende kunstnere, som den rapport, der bliver refereret til, har vist der er. Det er jo mere end dobbelt så mange penge, man regner med at skulle skrabe sammen på det her, som der er evidens for der mistes. Så af flere grunde er Parti_B altså ikke tilhængere af det her lovforslag, og derfor kommer vi nok til at stemme imod.
[79862] **Spørger**: I Parti_K fører vi politik baseret på viden og erfaring. Synes Ordføreren, at det er den rigtige løsning i politik? Og i givet fald kunne jeg godt tænke mig at høre, hvad Ordføreren mener om, at den radikale klimaordfører for et par uger siden her i Folketingssalen påstod, at der er kommet flere hundredeårshændelser i Danmark – det kunne man ifølge klimaordføreren bare spørge DMI om – når faktum er, at DMI i et svar til Folketinget netop skriver, at der ikke findes opgørelser over frekvensen af ekstreme vejrhændelser, altså det, man kalder hundredeårshændelser. **Ukendt**: Jeg har godt set debatten om det her i Folketingssalen med Parti_K. Og lidt i forlængelse af hr. Uffe Elbæks spørgsmål studser jeg over, om det reelt dækker over, at man ikke mener, at klimaforandringerne er et alvorligt problem, at man ikke anerkender, at videnskaben på det område globalt og via FN-rapporter understreger, hvor alvorligt det er, og at konsekvensen bl.a. bliver, at vejret bliver mere ekstremt. Og jeg synes, det efterlader et indtryk af, at Parti_K stadig væk hører til i den heldigvis mindre og mindre kategori af folk, som benægter, at klimaforandringerne er menneskeskabte og et problem, vi skal tage alvorligt. **Ukendt**: Det er jo helt bizart igen at skulle kaldes klimabenægter, når jeg står og stiller spørgsmålet, om Parti_C benægter fakta, hvilket jo var åbenlyst i Folketingssalen her for et par uger siden. Altså, Radikale Parti_Bs klimaordfører sagde direkte, at man bare kunne spørge DMI, om der ikke var kommet flere såkaldte hundredårshændelser. Faktum er, at DMI i et svar til Parti_K og til Folketinget har skrevet, at der ikke er en opgørelse, der viser, at der er kommet flere hundredårshændelser. Så den her alarmisme og det her forsøg på at kalde andre for fornægtere er for mig at se at lægge et røgslør, i stedet for at man nu bare svarer på spørgsmålet. Anerkender Taleren, at der findes et svar fra DMI, som siger, at der ikke findes flere hundredårshændelser, og at klimaordføreren fra Parti_C dermed har påstået noget, som er faktuelt forkert? **Ukendt**: Nu har Taleren i hvert fald sagt to ting bare i det sidste spørgsmål, som jo ikke nødvendigvis betyder det samme. Det, at der ikke er opgørelser over hundredårshændelserne, er jo ikke det samme som, at der ikke er flere af dem. Det er bare et spørgsmål om, at der ikke er opgørelser over dem. Og jeg synes jo, at det i et og alt er prisværdigt, hvis man i Parti_K vil bero på fakta. Jeg bliver selv med jævne mellemrum udråbt til nærmest hvad som helst af politikere fra Parti_K og tillagt synspunkter, som jeg aldrig har haft, og udtalelser, som jeg aldrig er kommet med, men som man vidt og bredt deler. Og det medfører ting, som jeg synes man burde rydde op i på sine egne sociale mediekanaler i forhold til kollegialiteten herinde. Så vi har styr på fakta i Parti_C. Vi holder os til fakta, og vi håber, man holder op med at sprede falske fakta i Parti_K.
[7122] **Spørger**: Tak. Nu hørte vi tidligere ministeren parkere diskussionen om, hvad der skal ske i dansk energipolitik til engang, når der er kommet en redegørelse fra en energikommission. Der er jo kommet mange udspil, der siger nogenlunde det samme, nemlig at det er bedre at komme i gang nu, end det er at vente. Jeg lagde mærke til, at ministeren brugte argumentet: Hvad er det, der skulle være anderledes nu, end det er til september eller oktober? Så kan man spørge: Hvad er det, der skulle være anderledes nu, end det vil være til oktober eller til juni næste år? Det, der er sagen, er jo, at hvis vi tager ministerens egen energiredegørelse her til Folketinget, der skal diskuteres senere på måneden, så fremgår det der, at hvis vi går 40 år tilbage, var der jo ingen i starten af 1970'erne, der havde en viden om, hvordan Danmarks energiforsyning ville se ud i 2010. Da skete vi hovedparten af vores energiforsyning via olie. Nu er der vokset en masse nye teknologier op, som vi ikke kendte på det tidspunkt. Det, der er lidt ærgerligt, er jo, at når der så kommer f.eks. et udspil fra oppositionen, så får det den her meget blanke afvisning fra regeringen. Jeg har lagt mærke til, at energisektoren, selv Dansk Energi, i en pressemeddelelse siger følgende: »Dansk Energi opfordrer de danske politikere til at invitere energiselskaberne til konkrete drøftelser om, hvordan Danmark kan blive fossilfri allerede i 2050.« Så står der endvidere: »Oppositionen har rakt hånden frem. Vi sætter kaffen over og er klar til at give vores bud på, hvad der skal til for at nå de opstillede mål.« Det siger altså Dansk Energi. Var det ikke en invitation, som ministeren kunne benytte sig af at tage imod og sige, at nu ligger der et udspil fra oppositionen, og energisektoren siger, lad os komme i gang, de danske virksomheder inden for energiområdet siger: Lad os nu komme i gang? Var det ikke en idé, at ministeren så tog imod den invitation og sagde: Godt, vi indkalder til mødet, vi vil også gerne selv betale kaffen? **Minister**: Jeg tror nok hurtigt, at vi kunne blive enige om det med kaffen. Det tror jeg ikke er det helt store problem. Altså igen: Regeringen har nedsat en Klimakommission for at få analyseret til bunds, hvad der skal til, for at Danmark kan blive uafhængig af fossile brændsler. Den rapport kommer den 28. september. Så vil vi naturligvis se på den, og så vil vi selvfølgelig diskutere, hvordan vi så får skruet det konkrete udspil sammen og naturligvis også et nyt energiforlig. På den måde mener jeg ikke, man kan sige, at vi parkerer den her debat. Vi er jo i fuldt sving vedrørende vedvarende energi og mange andre ting. Til det der med, at det skulle være en blank afvisning, vil jeg sige, at jeg sådan set har været ude at kvittere for det og sige, at det glæder mig, at vi nu er enige om, at den her debat drejer sig om tre ting. Den drejer sig om klima, den drejer sig om forsyningssikkerhed, og den drejer sig om »Grøn Vækst«. **Spørger**: Man kan jo netop sige, at hvis man tager det sidste, »Grøn Vækst«, er der jo en masse arbejdspladser i de områder i Danmark, hvor jeg har lagt mærke til at regeringen også er begyndt at interessere sig for, hvordan vi får skabt vækst og arbejdspladser. Alene i det sydjyske område, hvor jeg f.eks. kommer fra, har vi set, at LM Glasfiber i Kolding har været igennem store afskedigelser, vi har set, at en meget stor dansk entreprenør på energiområdet, nemlig Siemens Wind Power har valgt Esbjerg og dermed Danmark fra til fordel for England, netop fordi der har været en engelsk regering, der har gået rigtig meget i offensiven for at være med til at understøtte og skabe job, skabe et marked og skabe en trækkraft. Det, vi savner her, er jo, at regeringen trækker i arbejdstøjet, at regeringen stopper dens rejser rundt i verden for at snakke om klima og tager arbejdstøjet på og siger: Hvordan kommer vi i gang, hvordan får vi skabt de arbejdspladser her i Danmark, inden de udfases? **Minister**: Jeg vil sige, at der, hvor vi nok kan blive uenige i dag, er netop på det sidste punkt med, at man skal stoppe med at rejse rundt i verden for at diskutere klima. Det må jeg altså sige virkelig kommer bag på mig, ikke mindst efter den debat, vi generelt har haft her i salen, og hvor der jo har været enighed om, at ja, ja, vi nåede ikke hele vejen i København – nogle har så godt nok brugt udtrykket fiasko – men at der nu skulle arbejdes for, at vi skulle komme videre. Det troede jeg så sandelig at vi var enige om. Jeg troede også, at vi var enige om, at man altså ikke kan føre solopolitik, at det selvfølgelig gælder om både på europæisk plan og på globalt plan at få skabt nogle rammevilkår for hele klimaindsatsen. Så lige netop den del af spørgsmålet og også den kronik må jeg indrømme at jeg altså stiller mig meget undrende over for. Jeg håber, at vi kan blive enige om, at det så sandelig er vigtigt, at vi også fortsætter klimaindsatsen på globalt plan. **Spørger**: Jo, det kan vi sandelig godt. Problemet for den danske regering er jo, at man rejser rundt med ingenting. Jeg er enig i, at der er mange udfordringer, og at Danmark jo ikke kan løse det med CO 2 -udslippet alene ved at skære ned – men det er altså sådan, at vi rejser rundt med ingenting. Vi rejser jo rundt med en udvikling af den danske energipolitik, og hvis vi gerne vil i retning af et fossilfrit Danmark og en fossilfri energiforsyning i Danmark, og så er vi jo nødt til at sætte nogle målsætninger op, som energibranchen kan indrette sig efter. Her er der en åben invitation netop fra den danske energibranche, og de vil endda give kaffe, og så mangler vi stadig væk en regering, der siger: Jamen så lad os sætte os ned og sige, hvordan kommer vi skridtet videre, hvordan sikrer vi nogle af de mange danske arbejdspladser, der er inden for energiteknologi, både når vi snakker om hjemmemarkedet, og når vi snakker om eksportmarkedet? **Minister**: Jeg kan fuldstændig afvise, at Danmark skulle rejse rundt med ingenting. Jeg har lige tilbragt 3 dage i Bonn på Petersberg, hvor jeg har diskuteret klima med omkring 40 ministre. Der er stor interesse for Danmarks hjemlige klimapolitik, men der er altså også stor interesse for, at Danmark fortsætter engagementet vedrørende klima. Konkret er det sådan, at vi selvfølgelig koordinerer tæt med mexicanerne, men jo også nu har fået en føler, om vi ønsker at koordinere med sydafrikanerne også. Så jeg kan altså afvise, at vi skulle rejse rundt med ingenting. Igen: Når Klimakommissionsrapporten kommer, vil der jo også være rig lejlighed til at drikke kaffe og diskutere, hvordan vi så indfrier de her målsætninger, som vi er enige om, nemlig at Danmark skal blive uafhængig af fossile brændsler. Så kan jeg jo kun være imponeret over, at man altså fra oppositionens side allerede har overblikket i dag. Der er jeg nu engang sådan indrettet, at jeg først ønsker at se på, hvad Klimakommissionen kommer frem til. Tak.
[122692] **Spørger**: Mange tak, formand. I Parti_D ønsker vi at flytte Kærshovedgård til udlandet. Situationen omkring udrejsecenteret, som huser udvisningsdømte kriminelle udlændinge og afviste asylansøgere, er uholdbar. Den ene utryghedsskabende episode efter den anden sker til stor utryghed for naboerne omkring Kærshovedgård. I medierne kan vi læse om indbrud og tyveri på akutmodtagelsen i Herning og senere fundet af 13 stjålne computere på Kærshovedgård. Der foregår salg af rusmidler, og der var en afsløring af en kæmpe narkosalg på Kærshovedgård, hvor fem beboere blev fængslet. Vi har kunnet læse om en skudepisode på Kærshovedgård, der ifølge anklageskriftet bragte fire personers liv i fare. Og flere af de indkvarterede på udrejsecenteret har myndighederne endvidere mistet overblikket over hvor befinder sig. En andel af dem er senere blevet lokaliseret i misbrugsmiljøet i København. I april 2024 udspillede der sig endnu en forfærdelig sag, hvor en beboer under narkopåvirkning kørte en modkørende 55-årig kvinde ihjel. Det er jo fuldstændig grotesk, hvad der foregår i og omkring Kærshovedgård. Nu må nok være nok, og derfor ønsker Parti_D at flytte Kærshovedgård til udlandet. På mit udvalgsspørgsmål omkring muligheden for en flytning inden for rammerne af Danmarks internationale forpligtelser svarede ministeren, at det ikke umiddelbart kan udelukkes, at der inden for rammerne af Danmarks internationale forpligtelser kan etableres et udrejsecenter i udlandet under dansk jurisdiktion. Der har tidligere været afprøvet andre placeringer af Kærshovedgård i Danmark. Det medførte massiv kritik og modstand fra lokalsamfundet. Det vidner om, at det er upopulært at placere et udrejsecenter som Kærshovedgård de fleste steder, hvis ikke alle steder i Danmark. Jeg håber derfor på Folketingets opbakning til, at regeringen skal arbejde for at etablere et udrejsecenter i et tredjeland, så der kan sikres en holdbar løsning for de naboer, der hver dag lever tæt på Kærshovedgård, og også for det danske samfund som helhed. Jeg glæder mig til debatten. Tak for ordet. **Minister**: Tak for ordet, formand, og også tak til forslagsstillerne for det her beslutningsforslag, som handler om, at regeringen bliver pålagt at fremsætte et lovforslag i dette folketingsår for at etablere et udrejsecenter for udvisningsdømte uden for Danmarks grænser under dansk jurisdiktion. Lovforslaget skal have til hensigt at fjerne de kriminelle fra de danske udrejsecentre. Overordnet vil jeg sige, at jeg er enig med forslagsstillerne i, at det ikke er uden udfordringer at have udvisningsdømte udlændinge indkvarteret i Danmark, og det har vi jo også diskuteret i forbindelse med det tidligere forslag på dagsordenen. Jeg er også enig med forslagsstillerne i, at de kriminelle udlændinge sådan set burde rejse hjem – det er jo det, de er forpligtede til – udvisningsdømte har ikke noget lovligt ophold i Danmark, og derfor er det vores opgave at arbejde for, at de rejser hjem der, hvor de kommer fra. Der er nogle, som ikke umiddelbart kan udsendes, og de vil blive indkvarteret på et udrejsecenter, hvor de som udgangspunkt bliver pålagt opholds- og meldepligt. En del af de udvisningsdømte vil efter afsoningen være indkvarteret på Udrejsecenter Kærshovedgård, og det er selvfølgelig helt uacceptabelt, at beboerne i området omkring Kærshovedgård skal opleve kriminalitet og en meget stor utryghed i lokalområdet. Derfor synes jeg grundlæggende også, det er en god idé at etablere et udrejsecenter uden for EU's grænser for udlændinge, der ikke har lovligt ophold, men altså ikke nødvendigvis kun for kriminelle udlændinge. Det er også en idé, som jeg har haft sammen med 14 andre af min kollegaer inden for EU-området, altså ministre, som har at gøre med udlændinge, eller indenrigs- og justitsministre af forskellig art. Vi sendte et brev til Europa-Kommissionen i maj måned med bl.a. det her forslag om, at udsendelse af udlændinge uden lovligt ophold, herunder kriminelle udlændinge, er en udfordring, som mange medlemsstater står med, og jeg mener derfor grundlæggende ikke, at Danmark er tjent med at gå enegang på det her område, og jeg mener også, at der er nogle begrænsninger, i forhold til hvad vi som enkeltland vil kunne gennemføre. I stedet tror jeg på, at vi skal lave det sammen med vores europæiske partnere og også på den måde skabe en reel og gennemgående forandring, som en gang for alle giver de europæiske lande de nødvendige værktøjer for at kunne udsende udlændinge, som ikke har lovligt ophold i Danmark eller andre europæiske lande. En af disse løsninger kunne være et udrejsecenter i et tredjeland for udlændinge uden lovligt ophold. Etableringen af et udrejsecenter i et tredjeland medfører imidlertid en række juridiske, økonomiske og praktiske problemstillinger, som skal håndteres inden en eventuel etablering. En ordning vil selvfølgelig altid skulle være i overensstemmelse med Danmarks internationale forpligtigelser. Vi er i gang med at udbore de her problemstillinger i et samarbejde med andre medlemslande og sammen med EU, for Danmark står ikke alene med den opfattelse, at der er behov for nye løsninger til at adressere EU's udfordringer med migration. Det fremgik bl.a. af kommissionsformand Ursula von der Leyens brev til stats- og regeringschefer i oktober, at der skal udvikles innovative veje til at bekæmpe irregulær migration, herunder muligheden for det, man kalder return hubs, altså udrejsecentre eller udrejsesteder, som selvfølgelig er noget, som vi i Danmark bakker op om. Så for at opsummere det forstår jeg egentlig godt og jeg deler forslagsstillernes ønske om, at domsudviste kriminelle udlændinge udrejser, og jeg er enig i, at det ikke er uden udfordringer, og at der er klare problemer med at have dem indkvarteret i Danmark, men jeg mener også, at den mest effektive løsning vil være en fælleseuropæisk løsning, når det kommer til at lave aftaler med tredjelande om bl.a. et udrejsecenter for folk, der ikke har lovligt ophold, herunder udvisningsdømte. Derfor kan jeg ikke støtte beslutningsforslaget, men jeg ser frem til debatten her i dag. **Ukendt**: Tak, og tak for talen fra ministeren. Lige til at starte med blev jeg rigtig glad over at høre, at ministeren synes, det er en rigtig god idé at etablere et udrejsecenter i et tredjeland, og jo dermed bakker op om, at et udrejsecenter som Kærshovedgård skal flyttes til udlandet. Så blev jeg lidt forvirret over det sidste, ministeren sagde, og blev lidt i tvivl om, hvor ministeren står henne. Så jeg kunne egentlig godt tænke mig at høre, om det, at vi får flyttet Kærshovedgård til et tredjeland, er noget, ministeren vil arbejde for. Altså, vi har jo tidligere lavet aftaler om fængselsafsoning i Kosovo, så derfor tænker jeg, også på baggrund af det svar, jeg fik fra ministeren, på et udvalgsspørgsmål, at det er noget, der godt kan lade sig gøre. Så vil ministeren trække i arbejdstøjet og arbejde for det her? **Minister**: Som jeg siger, arbejder vi sammen med en række andre europæiske lande – jeg tror såmænd, det er et flertal af landene i EU – for at sikre en fælles europæisk løsning på det her problem. Det er selvfølgelig et problem i Danmark, men for en række af vores partnere i EU er det et langt, langt større problem, i hvert fald antalsmæssigt, end det, vi har. Så der er en klar udfordring i forhold til udvisningsdømte overalt på kontinentet. Det, jeg bare vil sige i forhold til min egne erfaringer, også efter at have besøgt lande, hvor man har modtagecentre, bl.a. nogle af dem, som vi har samarbejdet med, så er der umiddelbart ingen interesse for at lave aftaler. Det har jeg aldrig oplevet nogen steder, hvor jeg har været, og man kan sige, at hvis man refererer til den aftale, der er med Kosovo om at leje et fængsel dernede, så er det jo også noget, som har givet ret meget debat i Kosovo, i forhold til om man bliver endestation for nogle. Så jeg tror umiddelbart, det er svært for Danmark alene at lave den type aftaler. **Spørger**: Nu drejer det her sig jo ikke om et modtagecenter i et tredjeland. Det her drejer sig om et udrejsecenter i et tredjeland. Der er jo stor forskel, så jeg håber, at ministeren vil arbejde videre med det her. Men nu, når jeg har ministeren, har jeg faktisk også et spørgsmål i forhold til lidt skriveri, vi har haft i forbindelse med nogle spørgsmål omkring det her med den her statsstøtte. For det undrer mig, at ministeren ikke vil efterprøve den her statsstøtteproblematik i EU, når Danmark jo har taget fejl to gange inden for halvandet år i forhold til åben dør-ordningen og kunstnermoms. Altså, jeg tænker på de naboer til Kærshovedgård, som gerne vil tage imod kompensation og afgive deres ejendom. De skal forpligte sig på ikke at drive virksomhed fremover. Hvorfor vil ministeren ikke afprøve den her problematik i EU? **Minister**: Jeg tror, jeg vil forholde mig til det, som vi diskuterer i dag, nemlig et udrejsecenter i et tredjeland. Jeg er meget klar over forskellen på et modtagecenter og udrejsecenter. Det er to helt forskellige ting. Det, jeg siger, er, at der er lande, som er positive over for et modtagecenter. Der er sågar lande, der måske allerede har et modtagecenter, men som, samtidig med at de er positive over for den model, altså at man tager folk ind, mens de får sagsbehandlet deres sager, er meget kritiske over for at lave et udrejsecenter – altså et sted, hvor der ender kriminelle udlændinge fra andre lande. Så dem, som måske er positive over for det første, er ifølge mine oplevelser i hvert fald også negative over for det andet.