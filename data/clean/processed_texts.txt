**Opponent 1**: Tak for det. Jeg vil egentlig spørge ordføreren, om ikke ordføreren kan forstå det, hvis der sidder folketingsmedlemmer, som er til stede her i dag og synes, at det er en smule hyklerisk, at Parti_Xs ordfører går på talerstolen og taler om at stå vagt om folkeretten og slå ned på krigsforbrydelser og alle mulige andre ting, når Parti_X selv har været med til bevidst at sende penge i hænderne på velkendte terrorister. Det er mennesker, der eksempelvis, som det er blevet afdækket for nylig, var med til at slagte en blot 21-årig civil praktikant. Der vil jeg godt spørge ordføreren, hvad Parti_X har tænkt sig at gøre ved det, og hvordan Parti_X kan stå på talerstolen i dag og svinge sig så højt op på den retoriske hest, når man ikke har styr på sin egen baghave. **Forslagsstiller**: Jeg vil gerne gøre det fuldstændig klart, at i Parti_X fordømmer vi alles krigsforbrydelser og alles terror, altid og til enhver tid. Og det, der er kommet frem omkring DFLP, som ordføreren henviser til, er fuldstændig rædselsfuldt, og jeg kan kun på det skarpeste tage afstand fra det. Det er jo også sådan, og det ved ordføreren, for ordføreren har stillet spørgsmål af den her karakter adskillige gange, at vi faktisk finder det ganske forfærdeligt, og at vi, i det øjeblik vi blev bekendt med, at DFLP selv meddelte, at de havde været aktive den 7. oktober, afbrød relationen til dem. Det er også klart, at den økonomi, der har været omkring projektet, som startede tilbage i 2021, er blevet tjekket og har været igennem en revision, og ingen af de penge er gået til den handling, der foregik den 7. oktober. Men jeg tager på det skarpeste afstand fra den organisation og dens medvirken til de handlinger, som er blevet afdækket. **Opponent 1**: Altså, vi taler om en terrororganisation, som har været ude ad flere omgange, mens Parti_X har taget initiativ til at sende penge til den organisation, og tage ansvar for angreb på civile. Det har de selv været ude at tage ansvar for offentligt, og efterfølgende har Parti_X så valgt at sende dem penge. Jeg er nysgerrig på, hvem »os« er, når ordføreren siger: For os i Parti_X er det sådan? For faktum er jo, at der i dag sidder medlemmer af Parti_Xs hovedbestyrelse, som stadig ønsker at sende penge i hænderne på de her terrorister. Hvad har Parti_X tænkt sig at gøre med de medlemmer? Kan de fortsat sidde i Parti_Xs hovedbestyrelse? **Forslagsstiller**: Parti_Xs politik er fuldstændig klokkeklar: Vi støtter ikke terror; vi fordømmer det på det skarpeste. Og vi har ikke nogen samarbejdsrelation med den organisation længere, fordi den meldte, at den havde været aktiv den 7. oktober, og det kan vi på ingen måde leve med. Derfor har vi ikke den samarbejdsrelation længere.
**Opponent 2**: Hvorfor svarer ordføreren ikke på **Opponent 1**'s spørgsmål? Hvordan kan det være, at Parti_X den dag i dag har medlemmer, som jo ikke vil fordømme det her; har medlemmer, som vil fortsætte den økonomiske støtte til den her terrororganisation? Hvis Parti_X skal ranke sin ryg, kræver det jo, at man tager et klart opgør med de kræfter, der ønsker, at danske skattepenge skal falde i hænderne på terrorister, der slår civile ihjel. Hvorfor er det, at Parti_X i dag ikke bare laver et clean cut og smider de her medlemmer ud, tager dyb afstand fra dem og siger, at man selvfølgelig ikke kan være medlem af Parti_X, hvis man ønsker, at danske skattekroner skal falde i hænderne på en terrororganisation? Hvorfor vil ordføreren ikke give den garanti nu? **Forslagsstiller**: Fordi det ikke tilkommer mig som folketingsmedlem at smide folk ud af det parti, jeg er en del af. Det har vi processer for, hvilket jeg ved at ordførerens eget parti også har. Jeg vil til gengæld også bare gerne gentage, at Parti_Xs årsmøde entydigt – entydigt – stemte det forslag ned om, at man skulle genoptage det her samarbejde. Det er ikke på nogen måder Parti_Xs politik, og hvis de mennesker mener det, må de stå på mål for de holdninger; det er ikke Parti_Xs politik, og det er ikke min politik. **Opponent 2**: Det, jeg ikke kan forstå, er, at ordføreren overhovedet vil være på hold med den slags mennesker. Hvis den slags mennesker havde forsøgt at komme ind i Parti_Y, så havde vi smidt dem ud på bagdel og albuer lige på stedet. Vi ville ikke have haft den slags mennesker ind. Vi ville ikke røre dem med en ildtang. Hvordan kan det være, at Parti_X insisterer på at være rugekasse for den del af den fanatiske venstrefløj, der ikke tager afstand fra terror, altså for den del af den fanatiske venstrefløj, der synes, at danskernes skattepenge skal gå til en organisation, der slår civile ihjel? **Forslagsstiller**: Parti_X er på ingen måde rugekasse for noget som helst af den karakter. Parti_Xs politik og praksis er fuldstændig klar. Hvis jeg havde de holdninger, ville jeg grundigt overveje, hvilket parti jeg skulle være medlem af, for det er ikke Parti_Xs politik.
**Opponent 3**: Jeg bliver simpelt hen nødt til at følge op på Parti_Ys spørgsmål her. Vi har også en proces her i Parti_XX, men jeg tør godt sige her som folketingsmedlem – og det er jeg meget sikker på at alle medlemmer af mit parti, både folketingsmedlemmer og øvrige partifæller, meget nemt ville kunne sige – at hvis man gerne vil genoptage støtten til en organisation, som udfører sådan et terrorangreb som det, vi har set, så skal man ikke være i vores parti. Kan ordføreren ikke skråsikkert stå og sige, at hvis man støtter terror, så kan man ikke være en del af Parti_X? **Forslagsstiller**: Altså, jeg sidder ikke i hovedbestyrelsen, så jeg kan ikke svare dig vedrørende den formelle proces. Jeg kan bare gentage, hvad jeg sagde før: Jeg mener ikke, at man har placeret sig rigtigt, hvis man har de holdninger. Parti_Xs politik er ikke at støtte den organisation eller nogen som helst andre for den sags skyld, for det er fuldstændig forfærdeligt. I virkeligheden synes jeg, det er fuldstændig rædselsfuldt at konstatere, at nogle, man havde regnet med og havde et samarbejde med, deltager i den type aktioner. Jeg synes, det er fuldstændig forfærdeligt. **Opponent 3**: Det er heller ikke alle medlemmerne blandt mine partifæller her, der sidder i hovedbestyrelsen, og jeg har heller ikke spurgt dem direkte, men jeg tør sige med et hundrede procents sikkerhed, at selv om de ikke sidder i hovedbestyrelsen, så ville de sige: Man kan ikke sidde i Parti_XX, hvis man gerne vil sende penge til en terrororganisation. Hvordan kan det være, at Parti_X ikke få de ord ud på sin tunge? Hvordan kan det være, at man ikke få det ud af munden? Det er da helt skørt. **Forslagsstiller**: Jeg synes, at det skøre er, at man mener, at man skal samarbejde med en organisation, der har deltaget i den terrorhandling, der foregik den 7. oktober. Det synes jeg er fuldstændig forfærdeligt, og jeg synes, det er rædselsfuldt at skulle diskutere det. Men Parti_Xs årsmøde har entydigt stemt det ned og sagt, at det bakker vi ikke op om. Det forslag faldt med et kæmpe brag.
**Opponent 4**: Jeg synes, det spørgsmål, som Parti_Y rejser, er meget interessant. Jeg vil også gerne sige, at vi fra Parti_Zs side har det på samme måde. Vi har ikke plads til folk, der støtter terror, i vores parti. Så skal man være et andet sted. Det er da et partis opgave at rydde op i sin medlemsskare. Kan det virkelig være rigtigt, at vi har et dansk parti her i Folketinget, som tolererer at have terrorsympatisører som medlemmer? Hvis det havde været omvendt, hvis det havde været Parti_Y, der havde accepteret medlemmer af en eller anden højreradikal eller jødisk organisation, som støttede terror, havde Parti_X ligget i fosterstilling. Havde det været et parti, der sad i regering, havde Parti_X konstant indkaldt til samråd. Det er jo totalt hyklerisk, at man accepterer at have folk, der begår terror, i sine egne rækker, uden at rydde op i det. I stedet for fremsætter man forslag i Folketinget om sanktioner mod Israel. Tag da lige og fej for egen dør først. **Forslagsstiller**: Altså, jeg kan kun gentage, hvad jeg har sagt, nemlig at jeg synes, at man har placeret sig forkert, hvis man mener, at man kan forene støtte til terror og det at være medlem af Parti_X. Det kan jeg kun gentage. Jeg har sagt det adskillige gange. Jeg kan godt forstå, at I har en fest i jeres side af salen, for det er nemmere at diskutere det her, end det er at diskutere det, som er sagens substans, nemlig hvordan vi forholder os til staten Israel og dens krigsforbrydelser og vores udenrigspolitiske ansvar for at rykke på det. Jeg kan godt forstå, at ordførerne bliver ved med at stille de her spørgsmål. Jeg gentager: Det er ikke Parti_Xs politik. Det er ikke Parti_Xs politik at samarbejde med organisationer, der begår krigsforbrydelser eller terror, og det er heller ikke Parti_Xs politik på det individuelle niveau. Og det er min opfordring, at hvis man har de synspunkter, skal man kigge sig om efter et andet sted at være medlem, for det er ikke det parti, Parti_X er. **Opponent 4**: Jamen vi er jo bare nogle, der synes, at man skal rydde op i egne rækker, før man begynder at beskæftige sig med ting, som ligger langt væk og fremsætte symbolforslag, som ikke har nogen som helst effekt på en konflikt i Mellemøsten. I har terrorsympatisører i egne rækker; de er medlemmer af jeres parti. **Forslagsstiller**: Vi havde nogle medlemmer, der til Parti_Xs årsmøde stillede et forslag om at genoptage samarbejdet med den her palæstinensiske organisation. Det forslag faldt med et brag. Og jeg og flere af mine kollegaer har adskillige gange stået og sagt, at det ikke er Parti_Xs politik. Jeg er med på, at det er fint for ordføreren at kalde alt det andet for symbolpolitik, men jeg synes, det er dødsensalvorligt, at vi har en stat i Mellemøsten, som er anklaget for en lang række af de mest alvorlige krigsforbrydelser i verden, og at vi fra dansk side – og det gælder også ordførerens parti – endnu ikke har formået at fordømme det.
**Minister**: Det er vigtigt, at vi har fokus på cybersikkerhed og på risikoen for cyberangreb, og at vi også har et tilstrækkeligt risikoberedskab, i det tilfælde at der er angreb. Det er et fokus fra regeingens side. Det er også vigtigt, at virksomhederne i den sammenhæng også er beskyttet mod de trusler, der er, og det er noget af det, rapporten jo bl.a. omhandler. Virksomhederne er heldigvis generelt set meget bevidste om cybersikkerheden og -risikoen, og der er sådan set en stigende bevidsthed om vigtigheden af cybersikkerhed. **Opponent 5**: Jeg er helt enig i, at vi skal gøre, hvad vi kan, for at styrke beskyttelsen, men hvad nu, hvis det ikke er nok? Hvad nu, hvis det rent faktisk lykkes for Rusland eller andre at lægge Rigshospitalet ned, f.eks.? Hvad gør vi der? Det kan jo ske, og der skal vi jo kunne fungere. Der er jo mange områder, hvor vi skal kunne fungere, selv hvis vores computere ikke virker, ligesom vi stadig skal kunne købe ind, hvis dankortterminalerne ikke virker. Så hvilke tanker gør man sig her, i forhold til at have et system, så samfundet kan overleve uden den digitale infrastruktur? **Minister**: Det er vigtigt med cybersikkerhed, og det er vigtigt med et ordentligt risikoberedskab i statens it, hvis der er et nedbrud. Det omhandler den her redegørelse jo ikke. Den tager ikke fat på statens it-sikker- hed, men vi har jo en cybersikkerhedsstrategi, og efter den skal vi formentlig have en ny cybersikkerhedsstrategi. Om lidt kommer vi også til at implementere NIS2, som stiller yderligere krav til cybersikkerheden, for det er vigtigt med cybersikkerhed. Det er helt afgørende for vores digitale udvikling.
